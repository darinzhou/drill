

1、山村
宋·邵雍

一去二三里，烟村四五家。

亭台六七座，八九十枝花。

2、咏鹅
唐·骆宾王

鹅，鹅，鹅，曲项向天歌。

白毛浮绿水，红掌拨清波。

3、登鹳雀楼
唐·王之涣

白日依山尽，黄河入海流。

欲穷千里目，更上一层楼。

4、古朗月行
唐·李白

小时不识月，呼作白玉盘。

又疑瑶台镜，飞在青云端。

5、锄禾
唐·李绅

锄禾日当午，汗滴禾下土。

谁知盘中餐，粒粒皆辛苦。

6、梅花
宋·王安石

墙角数枝梅，凌寒独自开。

遥知不是雪，为有暗香来。



7、静夜思
唐·李白

床前明月光，疑是地上霜。

举头望明月，低头思故乡。

8、春晓
唐·孟浩然

春眠不觉晓，处处闻啼鸟。

夜来风雨声，花落知多少。

9、绝句
唐·杜甫

两个黄鹂鸣翠柳，一行白鹭上青天。

窗含西岭千秋雪，门泊东吴万里船。

10、鸟
唐·白居易

谁道群生性命微，一般骨肉一般皮。

劝君莫打枝头鸟，子在巢中望母归。

11、春夜喜雨
节选·
唐朝·杜甫

好雨知时节，当春乃发生。

随风潜入夜，润物细无声。

12、赠汪伦
唐·李白

李白乘舟将欲行，忽闻岸上踏歌声。
桃花潭水深千尺，不及汪伦送我情。

13、长歌行

汉乐府

青青园中葵,朝露待日晞。阳春布德泽,万物生光辉。常恐秋节至,焜黄华叶衰。百川东到海,何时复西归。少壮不努力,老大徒伤悲。

14、山行
唐·杜牧

远上寒山石径斜，白云深处有人家。

停车坐爱枫林晚，霜叶红于二月花。

15、夜宿山寺
唐·李白

危楼高百尺，手可摘星辰。

不敢高声语，恐惊天上人。

16、望庐山瀑布
唐·李白

日照香炉生紫烟，遥看瀑布挂前川。

飞流直下三千尺，疑是银河落九天。

17、风
唐·李峤

解落三秋叶，能开二月花。

过江千尺浪，入竹万竿斜。

18、忆江南
唐·白居易

江南好，风景旧曾谙。

日出江花红胜火，春来江水绿如蓝。

能不忆江南？

19、所见
清·袁枚

牧童骑黄牛，歌声振林樾。

意欲捕鸣蝉，忽然闭口立。

20、回乡偶书
唐·贺知章

少小离家老大回，乡音无改鬓毛衰。

儿童相见不相识，笑问客从何处来。

21、咏柳
唐·贺知章

碧玉妆成一树高，万条垂下绿丝绦。

不知细叶谁裁出，二月春风似剪刀。

22、华山
宋·寇准

只有天在上，更无山与齐。

举头红日近，回首白云低。

23、早发白帝城
唐·李白

朝辞白帝彩云间，千里江陵一日还。

两岸猿声啼不住，轻舟已过万重山。

24、黄鹤楼送孟浩然之广陵
唐·李白

故人西辞黄鹤楼，烟花三月下扬州。

孤帆远影碧空尽，唯见长江天际流。

25、宿新市徐公店
宋·杨万里

篱落疏疏一径深，树头花落未成阴。

儿童急走追黄蝶，飞入菜花无处寻。

26、塞下曲
唐·卢纶

林暗草惊风，将军夜引弓。

平明寻白羽，没在石棱中。

27、小池
宋·杨万里

泉眼无声惜细流，树阴照水爱晴柔。

小荷才露尖尖角，早有蜻蜓立上头。



28、渔歌子
唐·张志和

西塞山前白鹭飞，桃花流水鳜鱼肥。

青箬笠，绿蓑衣，斜风细雨不须归。

29、晓出净慈寺送林子方
宋·杨万里

毕竟西湖六月中，风光不与四时同。

接天莲叶无穷碧，映日荷花别样红。

30、赠花卿
唐·杜甫

锦城丝管日纷纷，半入江风半入云。

此曲只应天上有，人间能得几回闻。

31、竹里馆
唐·王维

独坐幽篁里，弹琴复长啸。

深林人不知，明月来相照。

32、示儿
宋·陆游

死去元知万事空，但悲不见九州同。

王师北定中原日，家祭无忘告乃翁。

33、敕勒歌
北朝民歌

敕勒川，阴山下。

天似穹庐，笼盖四野。

天苍苍，野茫茫，风吹草低见牛羊。


34、江雪
唐·柳宗元

千山鸟飞绝，万径人踪灭。

孤舟蓑笠翁，独钓寒江雪。

35、秋夕
唐·杜牧

银烛秋光冷画屏，轻罗小扇扑流萤。

天阶夜色凉如水，坐看牵牛织女星。

36、元旦
宋·王安石

爆竹声中一岁除，春风送暖入屠苏。

千门万户曈曈日，总把新桃换旧符。



37、游子吟
唐·孟郊

慈母手中线，游子身上衣。

临行密密缝，意恐迟迟归。

谁言寸草心，报得三春晖。

38、村居
清·高鼎

草长莺飞二月天，拂堤杨柳醉春烟。

儿童散学归来早，忙趁东风放纸鸢。

39、观书有感
宋·朱熹

半亩方塘一鉴开，天光云影共徘徊。

问渠哪得清如许？为有源头活水来。

40、石灰吟
明·于谦

千锤万凿出深山，烈火焚烧若等闲。

粉身碎骨浑不怕，要留清白在人间。

41、江南 
汉乐府

江南可采莲，莲叶何田田，鱼戏莲叶间。

鱼戏莲叶东，鱼戏莲叶西，鱼戏莲叶南，鱼戏莲叶北。

42、江上渔者
宋·范仲淹

江上往来人，但爱鲈鱼美。

君看一叶舟，出没风波里。

43、春望
唐·杜甫

国破山河在，城春草木深。

感时花溅泪，恨别鸟惊心。

烽火连三月，家书抵万金。

白头搔更短，浑欲不胜簪。



44、鸟鸣涧
唐·王维

人闲桂花落，夜静春山空。

月出惊山鸟，时鸣春涧中。

45、暮江吟
唐·白居易

一道残阳铺水中，半江瑟瑟半江红。

可怜九月初三夜，露似珍珠月似弓。

46、西江月
南宋·辛弃疾

明月别枝惊鹊，清风半夜鸣蝉。

稻花香里说丰年，听取蛙声一片。

七八个星天外，两三点雨山前。

旧时茅店社林边，路转溪桥忽见。

47、寄扬州韩绰判官
唐·杜牧

青山隐隐水迢迢，秋尽江南草未凋。

二十四桥明月夜，玉人何处教吹萧。



48、兰溪棹歌
唐·戴叔伦

凉月如眉挂柳湾，越中山色镜中看。

兰溪三日桃花雨，半夜鲤鱼来上滩。

49、桃花溪
唐·张旭

隐隐飞桥隔野烟，石矶西畔问渔船。

桃花尽日随流水，洞在清溪何处边。

50、江畔独步寻花
唐·杜甫

黄四娘家花满蹊，千朵万朵压枝低。

留连戏蝶时时舞，自在娇莺恰恰啼。

51、游园不值
宋·叶绍翁

应怜屐齿印苍苔，小扣柴扉久不开。

春色满园关不住，一枝红杏出墙来。

52、吴兴杂诗
清·阮元

交流四水抱城斜，散作千溪遍万家。

深处种菱浅种稻，不深不浅种荷花。

53、滁州西涧
唐·韦应物

独怜幽草涧边生，上有黄鹂深树鸣。

春潮带雨晚来急，野渡无人舟自横。

54、舟夜书所见
清·查慎行

月黑见渔灯，孤光一点萤。

微微风簇浪，散作满河星。



55、房兵曹胡马
唐·杜甫

胡马大宛名，锋棱瘦骨成。

竹批双耳峻，风入四蹄轻。

所向无空阔，真堪托死生。

骁腾有如此，万里可横行。

56、马诗
唐·李贺

大漠沙如雪，燕山月似钩。

何当金络脑，快走踏清秋。

57、浪淘沙
唐·白居易

白浪茫茫与海连，平沙浩浩四无边。

暮去朝来淘不住，遂令东海变桑田。

58、饮湖上初晴后雨
宋·苏轼

水光潋滟晴方好，山色空濛雨亦奇。

欲把西湖比西子，淡妆浓抹总相宜。



59、秋浦歌
唐·李白

炉火照天地，红星乱紫烟。

赧郎明月夜，歌曲动寒川。

60、蜂
唐·罗隐

不论平地与山尖，无限风光尽被占。

采得百花成蜜后，为谁辛苦为谁甜。

61、登飞来峰
宋·王安石

飞来山上千寻塔，闻说鸡鸣见日升。

不畏浮云遮望眼，自缘身在最高层。

62、题西林壁
宋·苏轼

横看成岭侧成峰，远近高低各不同。

不识庐山真面目，只缘自在此山中。

63、夜雨寄北
唐·李商隐

君问归期未有期，巴山夜雨涨秋池。

何当共剪西窗烛，却话巴山夜雨时。

64、枫桥夜泊
唐·张继

月落乌啼霜满天，江枫渔火对愁眠。

姑苏城外寒山寺，夜半钟声到客船。



65、凉州词
唐·王之涣

黄河远上白云间，一片孤城万仞山。

羌笛何须怨杨柳，春风不度玉门关。

66、浪淘沙
唐·刘禹锡

九曲黄河万里沙，浪淘风簸自天涯。

如今直上银河去，同到牵牛织女家。

67、十五从军征
汉·《乐府诗集》

十五从军征，八十始得归。

道逢乡里人：“家中有阿谁？”

遥看是君家，松柏冢垒垒。

兔从狗窦入，雉从梁上飞。

中庭生杂树，井上生旅葵。

舂谷持做饭，采葵持做羹。

羹饭一时熟，不知贻阿谁。

出门东向看，泪落沾我衣。

68、出塞
唐·王昌龄

秦时明月汉时关，万里长征人未还。

但使龙城飞将在，不教胡马度阴山。

69、墨竹图题诗
清·郑板桥

衙斋卧听萧萧竹，疑是民间疾苦声。

些小吾曹州县吏，一枝一叶总关情。

70、苍松怪石图题诗
清·李方膺

君不见，岁之寒，何处求芳草。

又不见，松之乔，青青复矫矫。

天地本无心，万物贵其真。

直干壮山岳，秀色无等伦。

饱历冰与霜，千年方未已。

拥护天阙高且坚，迥干春风碧云里。

71、墨梅图题诗
元·王冕

吾家冼砚池头树,朵朵花开淡墨痕。
不要人夸好颜色，只留清气满乾坤。



72、四时田园杂兴 其一 
宋·范成大

昼出耘田夜绩麻，村庄儿女各当家。

童孙未解供耕织，也傍桑阴学种瓜。

73、四时田园杂兴 其二 
宋·范成大

梅子金黄杏子肥，麦花雪白菜花稀。

日长篱落无人过，惟有蜻蜓蛱蝶飞。

74、别董大
唐·高适

千里黄云白日曛，北风吹燕雪纷纷。

莫愁前路无知己，天下谁人不识君。

75、送元二使安西
唐·王维

渭城朝雨浥轻尘，客舍青青柳色新。

劝君更尽一杯酒，西出阳关无故人。
