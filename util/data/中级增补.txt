《忆秦娥·娄山关》
现代·毛泽东
西风烈，长空雁叫霜晨月。霜晨月，马蹄声碎，喇叭声咽。
雄关漫道真如铁，而今迈步从头越。从头越，苍山如海，残阳如血。 

《满江红》

清·秋瑾

小住京华,早又是,中秋佳节。为篱下,黄花开遍,秋容如拭。四面歌残终破楚,八年风味徒思浙。苦将侬,强派作娥眉,殊未屑!
身不得,男儿列。心却比,男儿烈!算平生肝胆,因人常热。俗子胸襟谁识我?英雄末路当磨折。莽红尘，何处觅知音？青衫湿！


《江城子·乙卯正月二十日夜记梦》
宋·苏轼
十年生死两茫茫，不思量，自难忘。千里孤坟，无处话凄凉。纵使相逢应不识，尘满面，鬓如霜。
夜来幽梦忽还乡，小轩窗，正梳妆，相顾无言，惟有泪千行。料得年年肠断处，明月夜，短松冈。


《菩萨蛮·书江西造口壁》
宋·辛弃疾
郁孤台下清江水，中间多少行人泪! 西北望长安，可怜无数山!
青山遮不住，毕竟东流去。江晚正愁余，山深闻鹧鸪。



《声声慢》
宋·李清照
寻寻觅觅，冷冷清清，凄凄惨惨戚戚。乍暖还寒时候，最难将息。三杯两盏淡酒，怎敌他、晚来风急？雁过也，正伤心，却是旧时相识。
满地黄花堆积，憔悴损，如今有谁堪摘？守着窗儿，独自怎生得黑？梧桐更兼细雨，到黄昏、点点滴滴。这次第，怎一个愁字了得？


《短歌行》其一
汉·曹操
对酒当歌，人生几何？譬如朝露，去日苦多。慨当以慷，忧思难忘。何以解忧？唯有杜康。
青青子衿，悠悠我心。但为君故，沉吟至今。呦呦鹿鸣，食野之苹。我有嘉宾，鼓瑟吹笙。
明明如月，何时可掇？忧从中来，不可断绝。越陌度阡，枉用相存。契阔谈宴，心念旧恩。
月明星稀，乌鹊南飞。绕树三匝，何枝可依？山不厌高，海不厌深。周公吐哺，天下归心。

《春江花月夜》
唐·张若虚
春江潮水连海平，海上明月共潮生。
滟滟随波千万里，何处春江无月明！
江流宛转绕芳甸，月照花林皆似霰。
空里流霜不觉飞，汀上白沙看不见。
江天一色无纤尘，皎皎空中孤月轮。
江畔何人初见月？江月何年初照人？
人生代代无穷已，江月年年只相似。
不知江月待何人，但见长江送流水。
白云一片去悠悠，青枫浦上不胜愁。
谁家今夜扁舟子？何处相思明月楼？
可怜楼上月徘徊，应照离人妆镜台。
玉户帘中卷不去，捣衣砧上拂还来。
此时相望不相闻，愿逐月华流照君。
鸿雁长飞光不度，鱼龙潜跃水成文。
昨夜闲潭梦落花，可怜春半不还家。
江水流春去欲尽，江潭落月复西斜。
斜月沉沉藏海雾，碣石潇湘无限路。
不知乘月几人归，落月摇情满江树。

《别董大》其二
唐·高适
六翮飘飖私自怜，一离京洛十余年。
丈夫贫贱应未足，今日相逢无酒钱。

《江畔独步寻花》其五
唐·杜甫
黄师塔前江水东,春光懒困倚微风。桃花一簇开无主,可爱深红爱浅红?

《回乡偶书》其二
唐·贺知章
离别家乡岁月多，近来人事半消磨。
惟有门前镜湖水，春风不改旧时波。

《己亥杂诗》其五
清·龚自珍
浩荡离愁白日斜,吟鞭东指即天涯。落红不是无情物,化作春泥更护花。

《龟虽寿》
东汉·曹操
神龟虽寿，犹有竟时。螣蛇乘雾，终为土灰。老骥伏枥，志在千里。烈士暮年，壮心不已。
盈缩之期，不但在天。养怡之福，可得永年。幸甚至哉！歌以咏志 

《西江月·夜行黄沙道中》
宋·辛弃疾 
明月别枝惊鹊， 
清风半夜鸣蝉。 
稻花香里说丰年， 
听取蛙声一片。 
七八个星天外， 
两三点雨山前。 
旧时茅店社林边， 
路转溪头忽见。

《过故人庄》 
唐·孟浩然 
故人具鸡黍，邀我至田家。 
绿树村边合，青山郭外斜。 
开轩面场圃，把酒话桑麻。 
待到重阳日，还来就菊花。

《题破山寺后禅院》
唐·常建 
清晨入古寺，初日照高林。 
竹径通幽处，禅房花木深。 
山光悦鸟性，潭影空人心。 
万籁此俱寂，但余钟磬声。

《过松源晨炊漆公店》
宋·杨万里 
莫言下岭便无难， 
赚得行人错喜欢。 
正入万山圈子里， 
一山放出一山拦。

《如梦令·常记溪亭日暮》
宋·李清照 
常记溪亭日暮， 
沉醉不知归路。 
兴尽晚回舟， 
误入藕花深处。 
争渡，争渡， 
惊起一滩鸥鹭。


《山中杂诗》
南北朝·吴均 
山际见来烟，竹中窥落日。
鸟向檐上飞，云从窗里出。

《峨眉山月歌》
唐·李白 
峨嵋山月半轮秋， 
影入平羌江水流。 
夜发清溪向三峡， 
思君不见下渝州。

《春夜洛城闻笛》
唐·李白 
谁家玉笛暗飞声， 
散入东风满洛城。 
此夜曲中闻折柳， 
何人不起故园情。

《逢入京使》
唐·岑参 
故园东望路漫漫， 
双袖龙钟泪不乾。 
马上相逢无纸笔， 
凭君传语报平安。

《江南逢李龟年》
唐·杜甫 
岐王宅里寻常见， 
崔九堂前几度闻。 
正是江南好风景， 
落花时节又逢君。 
 
《送灵澈上人》
唐·刘长卿 
苍苍竹林寺，杳杳钟声晚。荷笠带夕阳，青山独归远。

《约客》
宋·赵师秀 
黄梅时节家家雨， 
青草池塘处处蛙。 
有约不来过夜半， 
闲敲棋子落灯花。

《论诗》
清·赵翼 
李杜诗篇万古传， 
如今已觉不新鲜。 
江山代有才人出， 
各领风骚数百年。

《归园田居》其三
东晋·陶渊明
种豆南山下，草盛豆苗稀。
晨兴理荒秽，带月荷锄归。
道狭草木长，夕露沾我衣。
衣沾不足惜，但使愿无违。

《渡荆门送别》
唐·李白 
渡远荆门外，来从楚国游。
山随平野尽，江入大荒流。
月下飞天镜，云生结海楼。
仍怜故乡水，万里送行舟。

《旅夜书怀》
唐·杜甫
细草微风岸，危樯独夜舟。
星垂平野阔，月涌大江流。
名岂文章著，官应老病休。
飘飘何所似，天地一沙鸥。

《野望》
唐·王绩 
东皋薄暮望，徙倚欲何依。
树树皆秋色，山山唯落晖。
牧人驱犊返，猎马带禽归。
相顾无相识，长歌怀采薇。

《早寒江上有怀》
唐·孟浩然 
木落雁南渡，北风江上寒。
我家襄水曲，遥隔楚云端。
乡泪客中尽，孤帆天际看。
迷津欲有问，平海夕漫漫。

《望洞庭赠张丞相》
唐·孟浩然 
八月湖水平，涵虚混太清。 
气蒸云梦泽，波憾岳阳城。 
欲济无舟楫，端居耻圣明。 
坐观垂钓者，徒有羡鱼情。

《送友人》
唐·李白 
青山横北郭，白水绕东城。
此地一为别，孤蓬万里征。
浮云游子意，落日故人情。
挥手自兹去，萧萧班马鸣。

《逢雪宿芙蓉山主人》
唐·刘长卿
日暮苍山远，天寒白屋贫。
柴门闻犬吠，风雪夜归人。

《登乐游原》
唐·李商隐
向晚意不适，驱车登古原。
夕阳无限好，只是近黄昏。


《秋词》
唐·刘禹锡 
自古逢秋悲寂寥，
我言秋日胜春朝。
晴空一鹤排云上，
便引诗情到碧霄。

《秋风引》
唐·刘禹锡 
何处秋风至？萧萧送雁群。
朝来入庭树，孤客最先闻。


《鲁山山行》
宋·梅尧臣 
适与野情惬，千山高复低。
好峰随处改，幽径独行迷。
霜落熊升树，林空鹿饮溪。
人家在何许，云外一声鸡。

《浣溪沙》（游蕲水清泉寺，寺临兰溪，溪水西流。）
宋·苏轼
山下兰芽短浸溪，松间沙路净无泥。
萧萧暮雨子规啼。谁道人生无再少？
门前流水尚能西！休将白发唱黄鸡。

《定风波》（三月七日沙湖道中遇雨。雨具先去，同行皆狼狈，余独不觉。已而遂晴，故作此。）
宋·苏轼
莫听穿林打叶声，何妨吟啸且徐行。竹杖芒鞋轻胜马，谁怕？一蓑烟雨任平生。
料峭春风吹酒醒，微冷，山头斜照却相迎。回首向来萧瑟处，归去，也无风雨也无晴。

《十一月四日风雨大作》
宋·陆游 
僵卧孤村不自哀，
尚思为国戍轮台。
夜阑卧听风吹雨， 
铁马冰河入梦来。

《秋夜将晓篱门迎凉有感》
宋·陆游
三万里河东入海,五千仞岳上摩天。遗民泪尽胡尘里,南望王师又一年。

《赠从弟》
汉·刘桢 
亭亭山上松，瑟瑟谷中风。
风声一何盛，松枝一何劲。
冰霜正惨凄，终岁常端正。
岂不罹凝寒？松柏本有性。

《宣州谢朓楼饯别校书叔云》
唐·李白
弃我去者，昨日之日不可留；
乱我心者，今日之日多烦忧。
长风万里送秋雁，对此可以酣高楼。
蓬莱文章建安骨，中间小谢又清发。
俱怀逸兴壮思飞，欲上青天揽明月。
抽刀断水水更流，举杯销愁愁更愁。
人生在世不称意，明朝散发弄扁舟。

《秋登宣城谢朓北楼》
唐·李白
江城如画里，山晚望晴空。
两水夹明镜，双桥落彩虹。
人烟寒橘柚，秋色老梧桐。
谁念北楼上，临风怀谢公。

《相见欢·林花谢了春红》
南唐·李煜
林花谢了春红，太匆匆。无奈朝来寒雨晚来风。
胭脂泪，相留醉，几时重。自是人生长恨水长东。

《浪淘沙·帘外雨潺潺》
南唐·李煜
帘外雨潺潺，春意阑珊。罗衾不耐五更寒。梦里不知身是客，一晌贪欢。
独自莫凭栏，无限江山，别时容易见时难。流水落花春去也，天上人间。


《清平乐·村居》
宋·辛弃疾 
茅檐低小， 
溪上青青草。 
醉里吴音相媚好, 
白发谁家翁媪？ 

大儿锄豆溪东, 
中儿正织鸡笼； 
最喜小儿亡赖， 
溪头正剥莲蓬。 

《望江南》
唐·温庭筠 
梳洗罢，独倚望江楼。 
过尽千帆皆不是， 
斜晖脉脉水悠悠。 
肠断白苹洲。 


《武陵春》
宋·李清照 
风住尘香花已尽， 
日晚倦梳头。 
物是人非事事休， 
欲语泪先流。 

闻说双溪春尚好， 
也拟泛轻舟。 
只恐双溪舴艋舟， 
载不动许多愁。 

《观刈麦》
唐·白居易 
田家少闲月，五月人倍忙。
夜来南风起，小麦覆陇黄。
妇姑荷箪食，童稚携壶浆。
相随饷田去，丁壮在南冈。
足蒸暑土气，背灼炎天光。
力尽不知热，但惜夏日长。
复有贫妇人，抱子在其旁。
右手秉遗穗，左臂悬弊筐。
听其相顾言，闻者为悲伤。
田家输税尽，拾此充饥肠。
今我何功德，曾不事农桑。
吏禄三百石，岁晏有余粮。
念此私自愧，尽日不能忘。
 
《月夜》
唐·刘方平
更深月色半人家, 
北斗阑干南斗斜。 
今夜偏知春气暖, 
虫声新透绿窗纱。 


《商山早行》
唐·温庭筠 
晨起动征铎，客行悲故乡。
鸡声茅店月，人迹板桥霜。
槲叶落山路，枳花明驿墙。
因思杜陵梦，凫雁满回塘。
 
《卜算子·咏梅》
宋·陆游 
驿外断桥边，寂寞开无主。已是黄昏独自愁，更著风和雨。 
无意苦争春，一任群芳妒。零落成泥碾作尘，只有香如故。


《破阵子》
宋·晏殊 
燕子来时新社，梨花落后清明。池上碧苔三四点，叶底黄鹂一两声。日长飞絮轻。
巧笑东邻女伴，采桑径里逢迎。疑怪昨宵春梦好，元是今朝斗草赢。笑从双脸生。
 
《浣溪沙》
宋·苏轼 
簌簌衣巾落枣花，村南村北响缲车，牛衣古柳卖黄瓜。
酒困路长惟欲睡，日高人渴漫思茶。敲门试问野人家。

《醉花阴》
宋·李清照 
薄雾浓云愁永昼，瑞脑消金兽。
佳节又重阳，玉枕纱橱，半夜凉初透。
东篱把酒黄昏后，有暗香盈袖。
莫道不消魂，帘卷西风，人比黄花瘦。


《左迁至蓝关示侄孙湘》
唐·韩愈
一封朝奏九重天，夕贬潮州路八千。
欲为圣明除弊事，肯将衰朽惜残年！
云横秦岭家何在？雪拥蓝关马不前。
知汝远来应有意，好收吾骨瘴江边。

《卜算子·送鲍浩然之浙东》
宋·王观
水是眼波横，山是眉峰聚。欲问行人去那边？眉眼盈盈处。
才始送春归，又送君归去。若到江南赶上春，千万和春住。


《别云间》
明·夏完淳
三年羁旅客，今日又南冠。
无限山河泪，谁言天地宽！
已知泉路近，欲别故乡难。
毅魄归来日，灵旗空际看。

《望月有感》（自河南经乱，关内阻饥，兄弟离散，各在一处。因望月有感，聊书所怀，寄上浮梁大兄、於潜七兄、乌江十五兄，兼示符离及下邽弟妹。）
唐·白居易 
时难年荒世业空，弟兄羁旅各西东。
田园寥落干戈后，骨肉流离道路中。
吊影分为千里雁，辞根散作九秋蓬。
共看明月应垂泪，一夜乡心五处同。

《走马川行奉送封大夫出师西征》
唐·岑参
君不见走马川行雪海边，平沙莽莽黄入天。 
轮台九月风夜吼，一川碎石大如斗，随风满地石乱走。 
匈奴草黄马正肥，金山西见烟尘飞，汉家大将西出师。 
将军金甲夜不脱，半夜军行戈相拨，风头如刀面如割。 
马毛带雪汗气蒸，五花连钱旋作冰，幕中草檄砚水凝。 
虏骑闻之应胆慑，料知短兵不敢接，车师西门伫献捷。


《从军行》
唐·杨炯
烽火照西京，心中自不平。
牙璋辞凤阙，铁骑绕龙城。
雪暗凋旗画，风多杂鼓声。
宁为百夫长，胜作一书生。


《长恨歌》
唐·白居易

汉皇重色思倾国，御宇多年求不得。

杨家有女初长成，养在深闺人未识。

天生丽质难自弃，一朝选在君王侧。

回眸一笑百媚生，六宫粉黛无颜色。

春寒赐浴华清池，温泉水滑洗凝脂。

侍儿扶起娇无力，始是新承恩泽时。

云鬓花颜金步摇，芙蓉帐暖度春宵。

春宵苦短日高起，从此君王不早朝。

承欢侍宴无闲暇，春从春游夜专夜。

后宫佳丽三千人，三千宠爱在一身。

金屋妆成娇侍夜，玉楼宴罢醉和春。

姊妹弟兄皆列土，可怜光彩生门户。

遂令天下父母心，不重生男重生女。

骊宫高处入青云，仙乐风飘处处闻。

缓歌谩舞凝丝竹，尽日君王看不足。

渔阳鼙鼓动地来，惊破霓裳羽衣曲。

九重城阙烟尘生，千乘万骑西南行。

翠华摇摇行复止，西出都门百余里。

六军不发无奈何，宛转蛾眉马前死。

花钿委地无人收，翠翘金雀玉搔头。

君王掩面救不得，回看血泪相和流。

黄埃散漫风萧索，云栈萦纡登剑阁。

峨嵋山下少人行，旌旗无光日色薄。

蜀江水碧蜀山青，圣主朝朝暮暮情。

行宫见月伤心色，夜雨闻铃肠断声。

天旋地转回龙驭，到此踌躇不能去。

马嵬坡下泥土中，不见玉颜空死处。

君臣相顾尽沾衣，东望都门信马归。

归来池苑皆依旧，太液芙蓉未央柳。

芙蓉如面柳如眉，对此如何不泪垂。

春风桃李花开日，秋雨梧桐叶落时。

西宫南内多秋草，落叶满阶红不扫。

梨园弟子白发新，椒房阿监青娥老。

夕殿萤飞思悄然，孤灯挑尽未成眠。

迟迟钟鼓初长夜，耿耿星河欲曙天。

鸳鸯瓦冷霜华重，翡翠衾寒谁与共。

悠悠生死别经年，魂魄不曾来入梦。

临邛道士鸿都客，能以精诚致魂魄。

为感君王辗转思，遂教方士殷勤觅。

排空驭气奔如电，升天入地求之遍。

上穷碧落下黄泉，两处茫茫皆不见。

忽闻海上有仙山，山在虚无缥渺间。

楼阁玲珑五云起，其中绰约多仙子。

中有一人字太真，雪肤花貌参差是。

金阙西厢叩玉扃，转教小玉报双成。

闻道汉家天子使，九华帐里梦魂惊。

揽衣推枕起徘徊，珠箔银屏迤逦开。

云鬓半偏新睡觉，花冠不整下堂来。

风吹仙袂飘飘举，犹似霓裳羽衣舞。

玉容寂寞泪阑干，梨花一枝春带雨。

含情凝睇谢君王，一别音容两渺茫。

昭阳殿里恩爱绝，蓬莱宫中日月长。

回头下望人寰处，不见长安见尘雾。

惟将旧物表深情，钿合金钗寄将去。

钗留一股合一扇，钗擘黄金合分钿。

但教心似金钿坚，天上人间会相见。

临别殷勤重寄词，词中有誓两心知。

七月七日长生殿，夜半无人私语时。

在天愿作比翼鸟，在地愿为连理枝。

天长地久有时尽，此恨绵绵无绝期。


《蜀道难》
唐·李白

噫吁嚱，危乎高哉！蜀道之难，难于上青天！
蚕丛及鱼凫，开国何茫然！
尔来四万八千岁，不与秦塞通人烟。
西当太白有鸟道，可以横绝峨眉巅。
地崩山摧壮士死，然后天梯石栈相钩连。
上有六龙回日之高标，下有冲波逆折之回川。
黄鹤之飞尚不得过，猿猱欲度愁攀援。(攀援 一作：攀缘)
青泥何盘盘，百步九折萦岩峦。
扪参历井仰胁息，以手抚膺坐长叹。
问君西游何时还？畏途巉岩不可攀。
但见悲鸟号古木，雄飞雌从绕林间。
又闻子规啼夜月，愁空山。
蜀道之难,难于上青天，使人听此凋朱颜！
连峰去天不盈尺，枯松倒挂倚绝壁。
飞湍瀑流争喧豗，砯崖转石万壑雷。
其险也如此，嗟尔远道之人胡为乎来哉！(也如此 一作：也若此)
剑阁峥嵘而崔嵬，一夫当关，万夫莫开。
所守或匪亲，化为狼与豺。
朝避猛虎，夕避长蛇；磨牙吮血，杀人如麻。
锦城虽云乐，不如早还家。
蜀道之难,难于上青天，侧身西望长咨嗟！


《秋兴》其一
唐·杜甫
玉露凋伤枫树林，巫山巫峡气萧森。
江间波浪兼天涌，塞上风云接地阴。
丛菊两开他日泪，孤舟一系故园心。
寒衣处处催刀尺，白帝城高急暮砧。

《满江红》
宋·岳飞
怒发冲冠，凭阑处，潇潇雨歇。抬望眼，仰天长啸，壮怀激烈。三十功名尘与土，八千里路云和月。莫等闲，白了少年头，空悲切！
靖康耻，犹未雪；臣子恨，何时灭？驾长车，踏破贺兰山缺。壮志饥餐胡虏肉，笑谈渴饮匈奴血。待从头，收拾旧山河，朝天阙！

《兵车行》
唐·杜甫
车辚辚，马萧萧，行人弓箭各在腰。耶娘妻子走相送，尘埃不见咸阳桥。牵衣顿足拦道哭，哭声直上干云霄。
道旁过者问行人，行人但云点行频。或从十五北防河，便至四十西营田。去时里正与裹头，归来头白还戍边。
边庭流血成海水，武皇开边意未已。君不闻汉家山东二百州，千村万落生荆杞。纵有健妇把锄犁，禾生陇亩无东西。
况复秦兵耐苦战，被驱不异犬与鸡。/长者虽有问，役夫敢申恨？且如今年冬，未休关西卒。
县官急索租，租税从何出？信知生男恶，反是生女好。生女犹得嫁比邻，生男埋没随百草。
君不见青海头，古来白骨无人收。新鬼烦冤旧鬼哭，天阴雨湿声啾啾。

《相思》
唐·王维 　
红豆生南国，春来发几枝？
愿君多采撷，此物最相思。


《八声甘州》
宋·柳永
对潇潇暮雨洒江天，一番洗清秋。渐霜风凄紧，关河冷落，残照当楼。是处红衰翠减，苒苒物华休。惟有长江水，无语东流。
不忍登高临远，望故乡渺邈，归思难收。叹年来踪迹，何事苦淹留？想佳人妆楼颙望，误几回、天际识归舟？争知我，倚栏杆处，正恁凝愁。


《蝶恋花》
宋·柳永　 
伫倚危楼风细细，望极春愁，黯黯生天际。草色烟光残照里，无言谁会凭阑意。 
拟把疏狂图一醉，对酒当歌，强乐还无味。衣带渐宽终不悔，为伊消得人憔悴。

《水龙吟·次韵章质夫杨花词》
宋·苏轼 
似花还似非花，也无人惜从教坠。
抛家傍路，思量却是，无情有思。
萦损柔肠，困酣娇眼，欲开还闭。
梦随风万里，寻郎去处，又还被、莺呼起。
不恨此花飞尽，恨西园、落红难缀。
晓来雨过，遗踪何在，一池萍碎。
春色三分，二分尘土，一分流水。
细看来，不是杨花点点，是离人泪。

《登岳阳楼》
唐·杜甫
昔闻洞庭水，今上岳阳楼。 　　
吴楚东南坼，乾坤日夜浮。 　　
亲朋无一字，老病有孤舟。 　　
戎马关山北，凭轩涕泗流。

《西塞山怀古》
唐·刘禹锡　　
王濬楼船下益州，金陵王气黯然收。
千寻铁锁沉江底，一片降幡出石头。
人世几回伤往事，山形依旧枕寒流。
今逢四海为家日，故垒萧萧芦荻秋。

《雨霖铃》
宋·柳永
寒蝉凄切，对长亭晚，骤雨初歇。都门帐饮无绪，留恋处，兰舟催发。执手相看泪眼，竟无语凝噎。念去去、千里烟波，暮霭沉沉楚天阔。 
多情自古伤离别，更那堪、冷落清秋节！今宵酒醒何处？杨柳岸，晓风残月。此去经年，应是良辰好景虚设。便纵有千种风情，更与何人说？

《摸鱼儿》
宋·辛弃疾
更能消几番风雨，匆匆春又归去。惜春长怕花开早，何况落红无数。春且住，见说到，天涯芳草无归路。怨春不语。算只有殷勤，画檐蛛网，尽日惹风絮。
长门事，准拟佳期又误。蛾眉曾有人妒。千金纵买相如赋，脉脉此情谁诉？君莫舞，君不见、玉环飞燕皆尘土！闲愁最苦。休去倚危栏，斜阳正在，烟柳断肠处。

《垓下歌》
秦·项羽 　　
力拔山兮气盖世。
时不利兮骓不逝。
骓不逝兮可奈何！
虞兮虞兮奈若何！

《上邪》
汉乐府
上邪，我欲与君相知，长命无绝衰。
山无陵，江水为竭。冬雷震震，夏雨雪。天地合，乃敢与君绝！

《采薇》
诗经·小雅
采薇采薇，薇亦作止。曰归曰归，岁亦莫止。
靡室靡家，玁狁之故。不遑启用，玁狁之故。
采薇采薇，薇亦柔止。曰归曰归，心亦忧止。
忧心烈烈，载饥载渴。我戌未定，靡使归聘！
采薇采薇，薇亦刚止。曰归曰归，岁亦阳止。
王事靡盬，不遑启处。忧心也疚，我行不来！
彼尔维何？维常之华。彼路斯何？君子之车。
戎车既驾，四牡业业。岂敢定居？一月三捷。
驾彼四牡，四牡业业。君子所依，小人所腓。
四牡翼翼，象弭鱼服。岂不日戒，玁狁孔棘。
昔我往矣，杨柳依依；今我来思，雨雪霏霏。
行道迟迟，载渴载饥。我心伤悲，莫知我哀！

《水龙吟·登建康赏心亭》
宋·辛弃疾
楚天千里清秋，水随天去秋无际。遥岑远目，献愁供恨，玉簪螺髻。落日楼头，断鸿声里，江南游子。把吴钩看了，栏杆拍遍，无人会，登临意。 
休说鲈鱼堪脍，尽西风，季鹰归未？求田问舍，怕应羞见，刘郎才气。可惜流年，忧愁风雨，树犹如此！倩何人唤取，红巾翠袖，揾英雄泪？


《鹊桥仙》
宋·秦观
纤云弄巧，飞星传恨，银汉迢迢暗度。 
金风玉露一相逢，便胜却人间无数。 
柔情似水，佳期如梦，忍顾鹊桥归路. 
两情若是久长时，又岂在朝朝暮暮！

《燕歌行》（开元二十六年，客有从御史大夫张公出塞而还者，作《燕歌行》以示适，感征戍之事，因而和焉。）
唐·高适
汉家烟尘在东北，汉将辞家破残贼。
男儿本自重横行，天子非常赐颜色。
摐金伐鼓下榆关，旌旆逶迤碣石间。
校尉羽书飞瀚海，单于猎火照狼山。
山川萧条极边土，胡骑凭陵杂风雨。
战士军前半死生，美人帐下犹歌舞！
大漠穷秋塞草腓，孤城落日斗兵稀。
身当恩遇恒轻敌，力尽关山未解围。
铁衣远戍辛勤久，玉箸应啼别离后。
少妇城南欲断肠，征人蓟北空回首。
边庭飘飖那可度，绝域苍茫无所有！
杀气三时作阵云，寒声一夜传刁斗。
相看白刃血纷纷，死节从来岂顾勋？
君不见沙场征战苦，至今犹忆李将军！


《临江仙·滚滚长江东逝水》
明·杨慎
滚滚长江东逝水，浪花淘尽英雄。是非成败转头空。青山依旧在，几度夕阳红。 
白发渔樵江渚上，惯看秋月春风。一壶浊酒喜相逢。古今多少事，都付笑谈中。


《长安古意》
唐·卢照邻
长安大道连狭斜，青牛白马七香车。 玉辇纵横过主第，金鞭络绎向侯家。
龙衔宝盖承朝日，凰吐流苏带晚霞。 百丈游丝争绕树，一群娇尾共啼花。
游蜂戏蝶千门侧，碧树银台万种色。 复道交窗作合欢，双阙连甍垂凰翼。
梁家画阁中天起，汉帝金茎云外直。 楼前相望不相知，陌上相逢讵相识？
借问吹萧向紫烟，曾经学舞度芳年。 得成比目何辞死，顾作鸳鸯不羡仙。
比目鸳鸯真可羡，双去双来君不见？ 生憎帐额绣孤鸾，好取门帘帖双燕。
双燕双飞绕画粱，罗帏翠被郁金香。 片片行云着蝉鬓，纤纤初月上鸦黄。
鸦黄粉白车中出，含娇含态情非一。 妖童宝马铁连钱，娼妇盘龙金屈膝。
御史府中乌夜啼，廷尉门前雀欲栖。 隐隐朱城临玉道，遥遥翠幰没金堤。
挟弹飞鹰杜陵北，探丸借客渭桥西。 俱邀侠客芙蓉剑，共宿娼家桃李蹊。
娼家日暮紫罗裙，清歌一啭口氛氲。 北堂夜夜人如月，南陌朝朝骑似云。
南陌北堂连北里，五剧三条控三市。 弱柳青槐拂地垂，佳气红尘暗天起。
汉代金吾千骑来，翡翠屠苏鹦鹉杯。 罗襦宝带为君解，燕歌赵舞为君开。
别有豪华称将相，转日回天不相让。 意气由来排灌夫，专权判不容萧相。
专权意气本豪雄，青虬紫燕坐春风。 自言歌舞长千载，自谓骄奢凌五公。
节物风光不相待，桑田碧海须臾改。 昔时金阶白玉堂，即今惟见青松在。
寂寂寥寥扬子居，年年岁岁一床书。 独有南山桂花发，飞来飞去袭人裾。

《孔雀东南飞》（汉末建安中，庐江府小吏焦仲卿妻刘氏，为仲卿母所遣，自誓不嫁。其家逼之，乃投水而死。仲卿闻之，亦自缢于庭树。时人伤之，为诗云尔。）
汉·佚名

孔雀东南飞，五里一徘徊。
十三能织素，十四学裁衣。十五弹箜篌，十六诵诗书。十七为君妇，心中常苦悲。君既为府吏，守节情不移。贱妾留空房，相见常日稀。鸡鸣入机织，夜夜不得息。三日断五匹，大人故嫌迟。非为织作迟，君家妇难为！妾不堪驱使，徒留无所施。便可白公姥，及时相遣归。
府吏得闻之，堂上启阿母：儿已薄禄相，幸复得此妇。结发同枕席，黄泉共为友。共事二三年，始尔未为久。女行无偏斜，何意致不厚。
阿母谓府吏：何乃太区区！此妇无礼节，举动自专由。吾意久怀忿，汝岂得自由！东家有贤女，自名秦罗敷。可怜体无比，阿母为汝求。便可速遣之，遣去慎莫留！
府吏长跪告：伏惟启阿母。今若遣此妇，终老不复取！
阿母得闻之，槌床便大怒：小子无所畏，何敢助妇语！吾已失恩义，会不相从许！
府吏默无声，再拜还入户。举言谓新妇，哽咽不能语：我自不驱卿，逼迫有阿母。卿但暂还家，吾今且报府。不久当归还，还必相迎取。以此下心意，慎勿违吾语。
新妇谓府吏：勿复重纷纭。往昔初阳岁，谢家来贵门。奉事循公姥，进止敢自专？昼夜勤作息，伶俜萦苦辛。谓言无罪过，供养卒大恩；仍更被驱遣，何言复来还！妾有绣腰襦，葳蕤自生光；红罗复斗帐，四角垂香囊；箱帘六七十，绿碧青丝绳，物物各自异，种种在其中。人贱物亦鄙，不足迎后人，留待作遗施，于今无会因。时时为安慰，久久莫相忘！
鸡鸣外欲曙，新妇起严妆。著我绣夹裙，事事四五通。足下蹑丝履，头上玳瑁光。腰若流纨素，耳著明月珰。指如削葱根，口如含朱丹。纤纤作细步，精妙世无双。
上堂拜阿母，阿母怒不止。昔作女儿时，生小出野里。本自无教训，兼愧贵家子。受母钱帛多，不堪母驱使。今日还家去，念母劳家里。却与小姑别，泪落连珠子。新妇初来时，小姑始扶床；今日被驱遣，小姑如我长。勤心养公姥，好自相扶将。初七及下九，嬉戏莫相忘。出门登车去，涕落百余行。
府吏马在前，新妇车在后。隐隐何甸甸，俱会大道口。下马入车中，低头共耳语：誓不相隔卿，且暂还家去。吾今且赴府，不久当还归。誓天不相负！
新妇谓府吏：感君区区怀！君既若见录，不久望君来。君当作磐石，妾当作蒲苇。蒲苇纫如丝，磐石无转移。我有亲父兄，性行暴如雷，恐不任我意，逆以煎我怀。举手长劳劳，二情同依依 。
入门上家堂，进退无颜仪。阿母大拊掌，不图子自归：十三教汝织，十四能裁衣，十五弹箜篌，十六知礼仪，十七遣汝嫁，谓言无誓违。汝今何罪过，不迎而自归？兰芝惭阿母：儿实无罪过。阿母大悲摧。
还家十余日，县令遣媒来。云有第三郎，窈窕世无双。年始十八九，便言多令才。
阿母谓阿女：汝可去应之。
阿女含泪答：兰芝初还时，府吏见丁宁，结誓不别离。今日违情义，恐此事非奇。自可断来信，徐徐更谓之。
阿母白媒人：贫贱有此女，始适还家门。不堪吏人妇，岂合令郎君？幸可广问讯，不得便相许。
媒人去数日，寻遣丞请还，说有兰家女，承籍有宦官。云有第五郎，娇逸未有婚。遣丞为媒人，主簿通语言。直说太守家，有此令郎君，既欲结大义，故遣来贵门。
阿母谢媒人：女子先有誓，老姥岂敢言！
阿兄得闻之，怅然心中烦。举言谓阿妹：作计何不量！先嫁得府吏，后嫁得郎君。否泰如天地，足以荣汝身。不嫁义郎体，其往欲何云？
兰芝仰头答：理实如兄言。谢家事夫婿，中道还兄门。处分适兄意，那得自任专！虽与府吏要，渠会永无缘。登即相许和，便可作婚姻。
媒人下床去。诺诺复尔尔。还部白府君：下官奉使命，言谈大有缘。府君得闻之，心中大欢喜。视历复开书，便利此月内，六合正相应。良吉三十日，今已二十七，卿可去成婚。交语速装束，络绎如浮云。青雀白鹄舫，四角龙子幡。婀娜随风转，金车玉作轮。踯躅青骢马，流苏金镂鞍。赍钱三百万，皆用青丝穿。杂彩三百匹，交广市鲑珍。从人四五百，郁郁登郡门。
阿母谓阿女：适得府君书，明日来迎汝。何不作衣裳？莫令事不举！
阿女默无声，手巾掩口啼，泪落便如泻。移我琉璃榻，出置前窗下。左手持刀尺，右手执绫罗。朝成绣夹裙，晚成单罗衫。晻晻日欲暝，愁思出门啼。
府吏闻此变，因求假暂归。未至二三里，摧藏马悲哀。新妇识马声，蹑履相逢迎。怅然遥相望，知是故人来。举手拍马鞍，嗟叹使心伤：自君别我后，人事不可量。果不如先愿，又非君所详。我有亲父母，逼迫兼弟兄。以我应他人，君还何所望！
府吏谓新妇：贺卿得高迁！磐石方且厚，可以卒千年；蒲苇一时纫，便作旦夕间。卿当日胜贵，吾独向黄泉！
新妇谓府吏：何意出此言！同是被逼迫，君尔妾亦然。黄泉下相见，勿违今日言！执手分道去，各各还家门。生人作死别，恨恨那可论？念与世间辞，千万不复全！
府吏还家去，上堂拜阿母：今日大风寒，寒风摧树木，严霜结庭兰。儿今日冥冥，令母在后单。故作不良计，勿复怨鬼神！命如南山石，四体康且直！
阿母得闻之，零泪应声落：汝是大家子，仕宦于台阁。慎勿为妇死，贵贱情何薄！东家有贤女，窈窕艳城郭，阿母为汝求，便复在旦夕。
府吏再拜还，长叹空房中，作计乃尔立。转头向户里，渐见愁煎迫。
其日牛马嘶，新妇入青庐。奄奄黄昏后，寂寂人定初。我命绝今日，魂去尸长留！揽裙脱丝履，举身赴清池。
府吏闻此事，心知长别离。徘徊庭树下，自挂东南枝。
两家求合葬，合葬华山傍。东西植松柏，左右种梧桐。枝枝相覆盖，叶叶相交通。中有双飞鸟，自名为鸳鸯。仰头相向鸣，夜夜达五更。行人驻足听，寡妇起彷徨。多谢后世人，戒之慎勿忘。

《大风歌》
汉·刘邦
大风起兮云飞扬，
威加海内兮归故乡，
安得猛士兮守四方！

《归去来兮辞·并序》（余家贫，耕植不足以自给。幼稚盈室，瓶无储粟，生生所资，未见其术。亲故多劝余为长吏，脱然有怀，求之靡途。会有四方之事，诸侯以惠爱为德，家叔以余贫苦，遂见用于小邑。于时风波未静，心惮远役，彭泽去家百里，公田之利，足以为酒。故便求之。及少日，眷然有归欤之情。何则？质性自然，非矫厉所得。饥冻虽切，违己交病。尝从人事，皆口腹自役。于是怅然慷慨，深愧平生之志。犹望一稔，当敛裳宵逝。寻程氏妹丧于武昌，情在骏奔，自免去职。仲秋至冬，在官八十余日。因事顺心，命篇曰归去来兮。乙巳岁十一月也。）
魏晋·陶渊明
归去来兮，田园将芜胡不归？既自以心为形役，奚惆怅而独悲？悟已往之不谏，知来者之可追。实迷途其未远，觉今是而昨非。舟遥遥以轻飏，风飘飘而吹衣。问征夫以前路，恨晨光之熹微。
乃瞻衡宇，载欣载奔。僮仆欢迎，稚子候门。三径就荒，松菊犹存。携幼入室，有酒盈樽。引壶觞以自酌，眄庭柯以怡颜。倚南窗以寄傲，审容膝之易安。园日涉以成趣，门虽设而常关。策扶老以流憩，时矫首而遐观。云无心以出岫，鸟倦飞而知还。景翳翳以将入，抚孤松而盘桓。
归去来兮，请息交以绝游。世与我而相违，复驾言兮焉求？悦亲戚之情话，乐琴书以消忧。农人告余以春及，将有事于西畴。或命巾车，或棹孤舟。既窈窕以寻壑，亦崎岖而经丘。木欣欣以向荣，泉涓涓而始流。善万物之得时，感吾生之行休。
已矣乎！寓形宇内复几时。曷不委心任去留？胡为乎遑遑欲何之？富贵非吾愿，帝乡不可期。怀良辰以孤往，或植杖而耘耔。登东皋以舒啸，临清流而赋诗。聊乘化以归尽，乐夫天命复奚疑！

《离思》其四
唐·元稹
曾经沧海难为水，除却巫山不是云。
取次花丛懒回顾，半缘修道半缘君。

《登柳州城楼寄漳汀封连四州》
唐·柳宗元
城上高楼接大荒，海天愁思正茫茫。
惊风乱飐芙蓉水，密雨斜侵薜荔墙。
岭树重遮千里目，江流曲似九回肠。
共来百越文身地，犹自音书滞一乡。

《望月怀远》
唐·张九龄
海上生明月，天涯共此时。
情人怨遥夜，竟夕起相思。
灭烛怜光满，披衣觉露滋。
不堪盈手赠，还寝梦佳期。

《登金陵凤凰台》
唐·李白
凤凰台上凤凰游，凤去台空江自流。
吴宫花草埋幽径，晋代衣冠成古丘。
三山半落青天外，二水中分白鹭洲。
总为浮云能蔽日，长安不见使人愁。

《金缕衣》
唐·佚名
劝君莫惜金缕衣，劝君惜取少年时。
花开堪折直须折，莫待无花空折枝。

《闺怨》
唐·王昌龄
闺中少妇不知愁，春日凝妆上翠楼。
忽见陌头杨柳色，悔教夫婿觅封侯。

《春怨》
唐·金昌绪
打起黄莺儿，莫教枝上啼。
啼时惊妾梦，不得到辽西。

《春日偶成》
宋·程颢
云淡风轻近午天，傍花随柳过前川。
时人不识余心乐，将谓偷闲学少年。

《春宵》
宋·苏轼
春宵一刻值千金，花有清香月有阴。
歌管楼台声细细，秋千院落夜沉沉。

《海棠》
宋·苏轼
东风袅袅泛崇光，香雾空蒙月转廊。
只恐夜深花睡去，故烧高烛照红妆。

《赠刘景文》
宋·苏轼
荷尽已无擎雨盖，菊残犹有傲霜枝。
一年好景君须记，正是橙黄橘绿时。

《绝句》
宋·僧志南
古木阴中系短篷，杖藜扶我过桥东。
沾衣欲湿杏花雨，吹面不寒杨柳风。

《乌衣巷》
唐·刘禹锡
朱雀桥边野草花，乌衣巷口夕阳斜。 
旧时王谢堂前燕，飞入寻常百姓家。

《霜月》
唐·李商隐
初闻征雁已无蝉，百尺楼台水接天。
青女素娥俱耐冷，月中霜里斗婵娟。


《雪梅》其一
宋·卢梅坡
梅雪争春未肯降，骚人搁笔费评章。
梅须逊雪三分白，雪却输梅一段香。

《寓意》
宋·晏殊
油壁香车不再逢，峡云无迹任西东。
梨花院落溶溶月，柳絮池塘淡淡风。
几日寂寥伤酒后，一番萧索禁烟中。
鱼书欲寄何由达，水远山长处处同。

《秋日湖上》
唐·薛莹
落日五湖游，烟波处处愁。沈浮千古事，谁与问东流。

《蝶恋花·春景》
宋·苏轼
花褪残红青杏小。燕子飞时，绿水人家绕。枝上柳绵吹又少。天涯何处无芳草！
墙里秋千墙外道。墙外行人，墙里佳人笑。笑渐不闻声渐悄。多情却被无情恼。

《蝶恋花·槛菊愁烟兰泣露》
宋·晏殊
槛菊愁烟兰泣露，罗幕轻寒，燕子双飞去。明月不谙离恨苦，斜光到晓穿朱户。
昨夜西风凋碧树，独上高楼，望尽天涯路。欲寄彩笺兼尺素，山长水阔知何处？


《辋川闲居赠裴秀才迪》
唐·王维
寒山转苍翠，秋水日潺湲。
倚杖柴门外，临风听暮蝉。
渡头余落日，墟里上孤烟。
复值接舆醉，狂歌五柳前。

《积雨辋川庄作》
唐·王维
积雨空林烟火迟，蒸藜炊黍饷东菑。
漠漠水田飞白鹭，阴阴夏木啭黄鹂。
山中习静观朝槿，松下清斋折露葵。
野老与人争席罢，海鸥何事更相疑。

《菩萨蛮·平林漠漠烟如织》
唐·李白
平林漠漠烟如织，寒山一带伤心碧。暝色入高楼，有人楼上愁。
玉阶空伫立，宿鸟归飞急。何处是归程？长亭更短亭。

《玉楼春·春景》
宋·宋祁
东城渐觉风光好。縠皱波纹迎客棹。绿杨烟外晓寒轻，红杏枝头春意闹。
浮生长恨欢娱少。肯爱千金轻一笑。为君持酒劝斜阳，且向花间留晚照。




《感遇》  其一
唐·张九龄
兰叶春葳蕤，
桂华秋皎洁。
欣欣此生意，
自尔为佳节。
谁知林栖者，
闻风坐相悦。
草木有本心，
何求美人折？

《佳人》 
唐·杜甫
绝代有佳人，
幽居在空谷。
自云良家女，
零落依草木。
关中昔丧乱，
兄弟遭杀戮。
官高何足论，
不得收骨肉。
世情恶衰歇，
万事随转烛。
夫婿轻薄儿，
新人美如玉。
合昏尚知时，
鸳鸯不独宿。
但见新人笑，
那闻旧人哭。
在山泉水清，
出山泉水浊。
侍婢卖珠回，
牵萝补茅屋。
摘花不插发，
采柏动盈掬。
天寒翠袖薄，
日暮倚修竹。


《关山月》 
唐·李白
明月出天山，
苍茫云海间。
长风几万里，
吹度玉门关。
汉下白登道，
胡窥青海湾。
由来征战地，
不见有人还。
戍客望边色，
思归多苦颜。
高楼当此夜，
叹息未应闲。

《子夜四时歌》  秋歌
唐·李白
长安一片月，
万户捣衣声。
秋风吹不尽，
总是玉关情。
何日平胡虏，
良人罢远征。


《长干行》 
唐·李白
妾发初覆额，
折花门前剧。
郎骑竹马来，
绕床弄青梅。
同居长干里，
两小无嫌猜。
十四为君妇，
羞颜未尝开。
低头向暗壁，
千唤不一回。
十五始展眉，
愿同尘与灰。
常存抱柱信，
岂上望夫台。
十六君远行，
瞿塘滟滪堆。
五月不可触，
猿声天上哀。
门前迟行迹，
一一生绿苔。
苔深不能扫，
落叶秋风早。
八月蝴蝶黄，
双飞西园草。
感此伤妾心，
坐愁红颜老。
早晚下三巴，
预将书报家。
相迎不道远，
直至长风沙。

《金陵酒肆留别》
唐·李白
风吹柳花满店香，
吴姬压酒唤客尝。
金陵子弟来相送。
欲行不行各尽觞。
请君试问东流水，
别意与之谁短长。

《客中行》
唐·李白
兰陵美酒郁金香，
玉碗盛来琥珀光。
但使主人能醉客，
不知何处是他乡。

《花影》  
宋·谢枋得
重重叠叠上瑶台，
几度呼童扫不开。
刚被太阳收拾去，
却教明月送将来。

《春夜》 
宋·王安石
金炉香尽漏声残，剪剪轻风阵阵寒。
春色恼人眠不得，月移花影上栏杆。


《春晴》
唐·王驾
雨前初见花间蕊，
雨后全无叶底花。
蜂蝶纷纷过墙去，
却疑春色在邻家。

《社日》
唐·王驾
鹅湖山下稻粱肥，豚栅鸡栖半掩扉。 
桑柘影斜春社散，家家扶得醉人归。


《与史郎中钦听黄鹤楼上吹笛》
唐·李白
一为迁客去长沙，
西望长安不见家。
黄鹤楼中吹玉笛，
江城五月落梅花。

《早春》
宋·白玉蟾
南枝才放两三花，
雪里吟香弄粉些。
淡淡着烟浓着月，
深深笼水浅笼沙。

《偶成》
宋·程颢
闲来无事不从容，
睡觉东窗日已红。
万物静观皆自得，
四时佳兴与人同。
道通天地有形外，
思入风云变态中。
富贵不淫贫贱乐，
男儿到此是豪雄。

《月夜舟中》  
宋·戴复古
满船明月浸虚空，
绿水无痕夜气冲。
诗思浮沉樯影里，
梦魂摇曳橹声中。
星辰冷落碧潭水，
鸿雁悲鸣红蓼风。
数点渔灯依古岸，
断桥垂露滴梧桐。

《山园小梅》  
宋·林逋
众芳摇落独暄妍，
占尽风情向小园。
疏影横斜水清浅，
暗香浮动月黄昏。
霜禽欲下先偷眼，
粉蝶如知合断魂。
幸有微吟可相狎，
不须檀板共金尊。

《答武陵太守》  
唐·王昌龄
仗剑行千里，
微躯敢一言。
曾为大梁客，
不负信陵恩。

《易水送别》  
唐·骆宾王
此地别燕丹，
壮士发冲冠。
昔时人已没，
今日水犹寒。


《中秋月》  
宋·苏轼
暮云收尽溢清寒，
银汉无声转玉盘。
此生此夜不长好，
明月明年何处看？


《立秋》
宋·刘翰
乳鸦啼散玉屏空，
一枕新凉一扇风。
睡起秋声无觅处，
满阶梧叶月明中。


《闲居初夏午睡起》 其一
宋·杨万里
梅子流酸溅齿牙，
芭蕉分绿上窗纱。
日长睡起无情思，
闲看儿童捉柳花。

《山亭夏日》
唐·高骈
绿树阴浓夏日长，
楼台倒影入池塘。
水晶帘动微风起，
满架蔷薇一院香。


《晚春》
唐·韩愈
草木知春不久归，
百般红紫斗芳菲。
杨花榆荚无才思，
惟解漫天作雪飞。

《漫兴》
唐·杜甫
肠断春江欲尽头，
杖藜徐步立芳洲。
颠狂柳絮随风舞，
轻薄桃花逐水流。


《观公孙大娘弟子舞剑器行》（大历二年十月十九日，夔府别驾元持宅，见临颍李十二娘 舞剑器，壮其蔚跂，问其所师，曰：“余公孙大娘弟子也。” 开元三载，余尚童稚，记于郾城观公孙氏，舞剑器浑脱， 浏漓顿挫，独出冠时，自高头宜春梨园二伎坊内人洎外供奉， 晓是舞者，圣文神武皇帝初，公孙一人而已。 玉貌锦衣，况余白首，今兹弟子，亦非盛颜。 既辨其由来，知波澜莫二，抚事慷慨，聊为《剑器行》。 昔者吴人张旭，善草书帖，数常于邺县见公孙大娘舞西河剑器，自此草书长进，豪荡感激，即公孙可知矣。）
唐·杜甫
昔有佳人公孙氏，一舞剑器动四方。
观者如山色沮丧，天地为之久低昂。
霍如羿射九日落，矫如群帝骖龙翔。
来如雷霆收震怒，罢如江海凝清光。
绛唇珠袖两寂寞，晚有弟子传芬芳。
临颍美人在白帝，妙舞此曲神扬扬。
与余问答既有以，感时抚事增惋伤。
先帝侍女八千人，公孙剑器初第一。
五十年间似反掌，风尘倾动昏王室。
梨园弟子散如烟，女乐余姿映寒日。
金粟堆前木已拱，瞿唐石城草萧瑟。
玳筵急管曲复终，乐极哀来月东出。
老夫不知其所往，足茧荒山转愁疾。

《丽人行》
唐·杜甫
三月三日天气新，长安水边多丽人。
态浓意远淑且真，肌理细腻骨肉匀。
绣罗衣裳照暮春，蹙金孔雀银麒麟。
头上何所有，翠微榼叶垂鬓唇。
背后何所见，珠压腰衱稳称身。
就中云幕椒房亲，赐名大国虢与秦。
紫驼之峰出翠釜，水精之盘行素鳞。
犀箸厌饫久未下，銮刀缕切空纷纶。
黄门飞鞚不动尘，御厨络绎送八珍。
箫鼓哀吟感鬼神，宾从杂遝实要津。
后来鞍马何逡巡，当轩下马入锦茵。
杨花雪落覆白蘋，青鸟飞去衔红巾。
炙手可热势绝伦，慎莫近前丞相嗔。

《月夜》
唐·杜甫
今夜鄜州月，闺中只独看。
遥怜小儿女，未解忆长安。
香雾云鬟湿，清辉玉臂寒。
何时倚虚幌，双照泪痕干。

《孤雁》
唐·崔涂
湘浦离应晚，边城去已孤。如何万里计，只在一枝芦。
迥起波摇楚，寒栖月映蒲。不知天畔侣，何处下平芜？
几行归去尽，片影独何之。暮雨相呼失，寒塘独下迟。
渚云低暗度，关月冷遥随。未必逢矰缴，孤飞自可疑。


《终南望余雪》
唐·祖咏
终南阴岭秀，
积雪浮云端。
林表明霁色，
城中增暮寒。


《送别》
唐·王维
山中相送罢，
日暮掩柴扉。
春草年年绿，
王孙归不归。

《杂诗》
唐·王维
君自故乡来，
应知故乡事。
来日绮窗前，
寒梅著花未。


《无题》  其一
唐·李商隐
昨夜星辰昨夜风，
画楼西畔桂堂东。
身无彩凤双飞翼，
心有灵犀一点通。
隔座送钩春酒暖，
分曹射覆蜡灯红。
嗟余听鼓应官去，
走马兰台类转蓬。


《客至》
唐·杜甫
舍南舍北皆春水，
但见群鸥日日来。
花径不曾缘客扫，
蓬门今始为君开。
盘飧市远无兼味，
樽酒家贫只旧醅。
肯与邻翁相对饮，
隔离呼取尽余杯。

《咏怀古迹》  其三
唐·杜甫
群山万壑赴荆门，
生长明妃尚有村。
一去紫台连朔漠，
独留青冢向黄昏，
画图省识春风面，
环佩空归月夜魂。
千载琵琶作胡语，
分明怨恨曲中论。


《月夜忆舍弟》
唐·杜甫
戌鼓断人行，
秋边一雁声。
露从今夜白，
月是故乡明。
有弟皆分散，
无家问死生。
寄书长不达，
况乃未休兵。


《终南山》
唐·王维
太乙近天都，
连山到海隅。
白云回望合，
青霭入看无。
分野中峰变，
阴晴众壑殊。
欲投人处宿，
隔水问樵夫。

《在狱咏蝉》（余禁所禁垣西，是法厅事也，有古槐数珠焉。虽生意可知，同殷仲文之古树，而听讼斯在，即周召伯之甘棠。每至夕照低阴，秋蝉疏引，发声幽息，有切尝闻。岂人心异于曩时，将虫响悲于前听。嗟乎，声以动容，德人以象贤。故洁其身也，禀君子达人之高行，蜕其皮也，有仙都羽化之灵姿。候时而来，顺阴阳之数，应节为变，寄藏用之机。有目斯开，不以道昏而昧其视，有翼自薄，不以俗厚而其真。吟乔树之微风，韵姿天纵，饮高秋之坠露，清畏人知。仆失路艰虞，遭时微徽。不哀伤而自怨，未摇落而先衰。闻蟪蛄之流声，悟平反之已奏，见情沿物应，哀弱羽之飘零，道寄人知，悯馀声之寂寞。非谓文墨，取代幽忧云尔。）
唐·骆宾王
西陆蝉声唱，南冠客思深。
不堪玄鬓影，来对白头吟。
露重飞难进，风多响易沉。
无人信高洁，谁为表余心。

《渔翁》
唐·柳宗元
渔翁夜傍西岩宿，
晓汲清湘燃楚竹。
烟销日出不见人，
欸乃一声山水绿。
回看天际下中流，
岩上无心云相逐。

《古从军行》
唐·李颀
白日登山望烽火，黄昏饮马傍交河。
行人刁斗风沙暗，公主琵琶幽怨多。
野营万里无城郭，雨雪纷纷连大漠。
胡雁哀鸣夜夜飞，胡儿眼泪双双落。
闻道玉门犹被遮，应将性命逐轻车。
年年战骨埋荒处，空见蒲桃入汉家。

《八阵图》
唐·杜甫
功盖三分国，
名成八阵图。
江流石不转，
遣恨失吞吴。

《弹琴》
唐·刘长卿
泠泠七弦上，
静听松风寒。
古调虽自爱，
今人多不弹。

《送上人》
唐·刘长卿
孤云将野鹤，
岂向人间住。
莫买沃洲山，
时人已知处。

《秋夜寄邱员外》
唐·韦应物
怀君属秋夜，
散步咏凉天。
空山松子落，
幽人应未眠。

《新嫁娘》
唐·王建
三日入厨下，
洗手作羹汤。
未谙姑食性，
先遣小姑尝。

《问刘十九》
唐·白居易
绿蚁新醅酒，
红泥小火炉。
晚来天欲雪，
能饮一杯无。

《渡汉江》
唐·李频
岭外音书绝，
经冬复立春。
近乡情更怯，
不敢问来人。

《玉阶怨》
唐·李白
玉阶生白露，
夜久侵罗袜。
却下水晶帘，
玲珑望秋月。

《寒食》
唐·韩翃
春城无处不飞花，
寒食东风御柳斜。
日暮汉宫传蜡烛，
轻烟散入五侯家。

《春怨》
唐·刘方平
纱窗日落渐黄昏，
金屋无人见泪痕。
寂寞空庭春欲晚，
梨花满地不开门。

《近试上张水部》
唐·朱庆余
洞房昨夜停红烛，
待晓堂前拜舅姑。
妆罢低声问夫婿，
画眉深浅入时无。


《遣怀》
唐·杜牧
落魄江湖载酒行，
楚腰纤细掌中轻。
十年一觉扬州梦，
赢得青楼薄幸名。

《嫦娥》
唐·李商隐
云母屏风烛影深，
长河渐落晓星沉。
嫦娥应悔偷灵药，
碧海青天夜夜心。

《金陵图》
唐·韦庄
江雨霏霏江草齐，
六朝如梦鸟空啼。
无情最是台城柳，
依旧烟笼十里堤。

《陇西行》
唐·陈陶
誓扫匈奴不顾身，
五千貂锦丧胡尘。
可怜无定河边骨，
犹是深闺梦里人。

《寄人》
唐·张泌
别梦依依到谢家，
小廊回合曲阑斜。
多情只有春庭月，
犹为离人照落花。

《清平调》  其一
唐·李白
云想衣裳花想容，
春风拂槛露华浓。
若非群玉山头见，
会向瑶台月下逢。


《苏幕遮》
宋·范仲淹
碧云天，
黄叶地，
秋色连波，
波上寒烟翠。
山映斜阳天接水，
芳草无情，
更在斜阳外。
黯乡魂，
追旅思，
夜夜除非，
好梦留人睡。
明月楼高休独倚。
酒入愁肠，
化作相思泪。


《御街行》
宋·范仲淹
纷纷坠叶飘香砌，
夜寂静，
寒声碎。
真珠帘卷玉楼空，
天淡银河垂地。
年年今夜，
月华如练，
长是人千里。
愁肠已断无由醉，
酒未到，
先成泪。
残灯明灭枕头，
谙尽孤眠滋味。
都来此事，
眉间心上，
无计相回避。

《千秋岁》
宋·张先
数声，
又报芳菲歇。
惜春更选残红折，
雨轻风色暴，
梅子青时节。
永丰柳，
无人尽日花飞雪。
莫把幺弦拨，
怨极弦能说。
天不老，
情难绝，
心似双丝网，
中有千千结。
夜过也，
东窗未白孤灯灭。

《天仙子》 （时为嘉禾小倅，以病眠，不赴府会。） 
宋·张先
水调数声持酒听，
午醉醒来愁未醒。
送春春去几时回?
临晚镜，
伤流景，
往事后期空记省。
沙上并禽池上暝，
云破月来花弄影。
重重帘幕密遮灯，
风不定，
人初静，
明日落红应满径。

《浣溪沙》
宋·晏殊
一向年光有限身，
等闲离别易销魂，
酒筵歌席莫辞频。
满目山河空念远，
落花风雨更伤春，
不如怜取眼前人。

《木兰花》
宋·晏殊
绿杨芳草长亭路，
年少抛人容易去。
楼头残梦五更钟，
花底离愁三月雨。
无情不似多情苦，
一寸还成千万缕。
天涯地角有穷时，
只有相思无尽处。


《踏莎行》
宋·欧阳修
候馆梅残，
溪桥柳细，
草熏风暖摇征辔。
离愁渐远渐无穷，
迢迢不断如春水。
寸寸柔肠，
盈盈粉泪，
楼高莫近危阑倚。
平芜尽处是春山，
行人更在春山外。


《蝶恋花》
宋·欧阳修
庭院深深深几许?
杨柳堆烟，
帘幕无重数。
玉勒雕鞍游冶处，
楼高不见章台路。
雨横风狂三月暮，
门掩黄昏，
无计留春住。
泪眼问花花不语，
乱红飞过秋千去。

《蝶恋花》
宋·欧阳修
谁道闲情抛弃久?
每到春来，
惆怅还依旧。
日日花前常病酒，
不辞镜里朱颜瘦。
河畔青芜堤上柳，
为问新愁，
何事年年有?
独立小桥风满袖，
平林新月人归后。

《浪淘沙》
宋·欧阳修
把酒祝东风，
且共从容。
垂杨紫陌洛城东，
总是当时携手处，
游遍芳丛。
聚散苦匆匆，
此恨无穷。
今年花胜去年红，
可惜明年花更好，
知与谁同?

《生查子》
宋·欧阳修
去年元夜时，
花市灯如昼。
月上柳梢头，
人约黄昏后。
今年元夜时，
月与灯依旧。
不见去年人，
泪满春衫袖。

《玉蝴蝶》
宋·柳永
望处雨收云断，
凭阑悄悄，
目送秋光。
晚景萧疏，
堪动宋玉悲凉。
水风轻、花渐老；
月露冷、梧叶飘黄。
遣情伤，
故人何在?
烟水茫茫。
难忘，
文期酒会，
几孤风月，
屡变星霜。
海阔山遥，
未知何处是潇湘?
念双燕、难凭远信；
指暮天、空识归航。
黯相望，
断鸿声里，
立尽斜阳。

《望海潮》
宋·柳永
东南形胜，
三吴都会，
钱塘自古繁华。
烟柳画桥，
风帘翠幕，
参差十万人家。
云树绕堤沙，
怒涛卷霜雪，
天堑无涯。
市列珠玑，
户盈罗绮，
竞豪奢。
重湖叠清嘉。
有三秋桂子，
十里荷花。
羌管弄晴，
菱歌泛夜，
嬉嬉钓叟莲娃。
千骑拥高牙，
乘醉听箫鼓，
吟赏烟霞。
异日图将好景，
归去凤池夸。

《桂枝香》
宋·王安石
登临送目，
正故国晚秋，
天气初肃。
千里澄江似练，
翠峰如簇。
归帆去棹斜阳里，
背西风，
酒旗斜矗。
彩舟云淡，
星河鹭起，
画图难足。
念往昔、繁华竞逐，
叹门外楼头，
悲恨相续。
千古凭高，
对此漫嗟荣辱。
六朝旧事如流水，
但寒烟、衰草凝绿。
至今商女，
时时犹唱，
后庭遗曲。


《临江仙》
宋·晏几道
梦后楼台高锁，
酒醒帘幕低垂。
去年春恨却来时，
落花人独立，
微雨燕双飞。
记得小蘋初见，
两重心字罗衣。
琵琶弦上说相思，
当时明月在，
曾照彩云归。

《卜算子·黄州定惠院寓居作》
宋·苏轼
缺月挂疏桐，
漏断人初静。
谁见幽人独往来，
飘渺孤鸿影。
惊起却回头。
有恨无人省。
拣尽寒枝不肯栖，
寂寞沙洲冷。


《临江仙》
宋·苏轼
夜饮东坡醒复醉，
归来仿佛三更。
家童鼻息已雷鸣，
敲门都不应，
倚杖听江声。
长恨此身非我有，
何时忘却营营。
夜阑风静纹平，
小舟从此逝，
江海寄余生。

《望海潮》
宋·秦观
梅英疏淡，
冰澌溶泄，
东风暗换年华。
金谷俊游，
铜驼巷陌，
新晴细履平沙。
长记误随车，
正絮翻蝶舞，
芳思交加。
柳下桃蹊，
乱分春色到人家。
西园夜饮鸣笳，
有华灯碍月，
飞盖妨花。
兰苑未空，
行人渐老，
重来是事堪嗟。
烟暝酒旗斜。
但倚楼极目，
时见栖鸦。
无奈归心，
暗随流水到天涯。

《八六子》
宋·秦观
倚危亭，
恨如芳草，
萋萋尽还生。
念柳外青骢别后，
水边红袂分时，
怆然暗惊。
无端天与娉婷，
夜月一帘幽梦，
春风十里柔情。
怎奈向、欢娱渐随流水，
素弦声断，
翠绡香减。
那堪片片飞花弄晚，
残雨笼晴。
正销凝，
黄鹂又啼数声。

《满庭芳》
宋·秦观
山抹微云，
天粘衰草，
画角声断谯门。
暂停征棹，
聊共引离尊。
多少蓬莱旧事，
空回首、烟霭纷纷。
斜阳外，
寒鸦万点，
流水绕孤村。
销魂，
当此际，
香囊暗解，
罗带轻分。
漫赢得青楼、薄幸名存。
此去何时见也?
襟袖上、空惹啼痕。
伤情处，
高城望断，
灯火已黄昏。

《浣溪沙》
宋·秦观
漠漠轻寒上小楼，
晓阴无赖似穷秋，
淡烟流水画屏幽。
自在飞花轻似梦，
无边丝雨细如愁，
宝帘闲挂小银钩。

《卜算子》
宋·李之仪
我住长江头，
君住长江尾；
日日思君不见君，
共饮长江水。
此水几时休?
此恨何时已?
只愿君心似我心，
定不负相思意。

《兰陵王》
宋·周邦彦
柳阴直，
烟里丝丝弄碧。
隋堤上、曾见几番，
拂水飘绵送行色。
登临望故国，
谁识、京华倦客。
长亭路、年去岁来，
应折柔条过千尺。
闲寻旧踪迹，
又酒趁哀弦，
灯照离席，
梨花榆火催寒食。
愁一箭风快，
半篙波暖，
回头迢递便数驿。
望人在天北。
凄恻，
恨堆积。
渐别浦萦回，
津堠岑寂，
斜阳冉冉春无极。
念月榭携手，
露桥闻笛，
沉思前事，
似梦里、泪暗滴。


《青玉案》
宋·贺铸
凌波不过横塘路，
但目送、芳尘去。
锦瑟华年谁与度?
月桥花院，
琐窗朱户，
只有春知处。
飞云冉冉皋暮，
彩笔新题断肠句。
试问闲愁都几许?
一川烟草，
满城风絮，
梅子黄时雨。

《鹧鸪天》
宋·贺铸
重过阊门万事非，同来何事不同归？梧桐半死清霜后，头白鸳鸯失伴飞。
原上草，露初晞。旧栖新垅两依依。空床卧听南窗雨，谁复挑灯夜补衣？

《忆王孙》
宋·李重元
萋萋芳草忆王孙，
柳外楼高空断魂，
杜宇声声不忍闻。
欲黄昏，
雨打梨花深闭门。

《念奴娇·过洞庭》
宋·张孝祥
洞庭青草，
近中秋、更无一点风色。
玉界琼田三万顷，
著我扁舟一叶。
素月分辉，
银河共影，
表里俱澄澈。
怡然心会，
妙处难与君说。
应念岭海经年，
孤光自照，
肝胆皆冰雪。
短发萧骚襟袖冷，
稳泛沧浪空阔。
尽挹西江，
细斟北斗，
万象为宾客。
扣舷独啸，
不知今夕何夕。

《钗头凤》
宋·陆游
红酥手，
黄滕酒。
满城春色宫墙柳。
东风恶，
欢情薄。
一怀愁绪，
几年离索。
错，
错，
错。
春如旧，
人空瘦。
泪痕红浥鲛绡透。
桃花落，
闲池阁。
山盟虽在，
锦书难托。
莫，
莫，
莫！


《丑奴儿》
宋·辛弃疾
少年不识愁滋味，
爱上层楼。
爱上层楼，
为赋新词强说愁。
而今识尽愁滋味，
欲说还休。
欲说还休，
却道天凉好个秋。

《破阵子·为陈同甫赋壮语以寄》
宋·辛弃疾

醉里挑灯看剑，
梦回吹角连营。
八百里分麾下炙，
五十弦翻塞外声。
沙场秋点兵。
马作的卢飞快，
弓如霹雳弦惊。
了却君王天下事，
赢得生前身后名。
可怜白发生!

《秋千》
宋·僧惠洪
画架双裁翠络偏，佳人春戏小楼前。
飘扬血色裙拖地，断送玉容人上天。
花板润沾红杏雨，彩绳斜挂绿杨烟。
下来闲处从容立，疑是蟾宫谪降仙。

《送毛伯温》
明·朱厚熜
大将南征胆气豪，腰横秋水雁翎刀。
风吹鼍鼓山河动，电闪旌旗日月高。
天上麒麟原有种，穴中蝼蚁岂能逃？
太平待诏归来日，朕与先生解战袍。

《秋日》
唐·耿玮
返照入闾巷，忧来谁共语？
古道少人行，秋风动禾黍。

《圣果寺》
唐·释处默
路自中峰上，盘回出薛萝。
到江吴地尽，隔岸越山多。
古木丛青霭，遥天浸白波。
下方城郭近，钟磬杂笙歌。
