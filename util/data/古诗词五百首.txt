第一级

1.         ****

诗  经《关雎》

关关雎鸠，在河之洲。窈窕淑女，君子好逑。参差荇菜，左右流之。窈窕淑女，寤寐求之。求之不得，寤寐思服。悠哉悠哉，辗转反侧。参差荇菜，左右采之。窈窕淑女，琴瑟友之。参差荇菜，左右芼之。窈窕淑女，钟鼓乐之。

2.         ****

诗  经《子衿》

青青子衿，悠悠我心。纵我不往，子宁不嗣音？青青子佩，悠悠我思。纵我不往，子宁不来？挑兮达兮，在城阙兮。一日不见，如三月兮！

3.         ****

诗经《蒹葭》

蒹葭苍苍，白露为霜。所谓伊人，在水一方。遡洄从之，道阻且长。遡游从之，宛在水中央。蒹葭淒淒，白露未晞。所谓伊人，在水之湄。遡洄从之，道阻且跻。遡游从之，宛在水中坻。蒹葭采采，白露未已。所谓伊人，在水之涘。遡洄从之，道阻且右。遡游从之，宛在水中沚。

4.         ****

汉乐府《陌上桑》

日出东南隅，照我秦氏楼。秦氏有好女，自名为罗敷。罗敷喜蚕桑，采桑城南隅。青丝为笼系，桂枝为笼钩。头上倭堕髻，耳中明水珠。缃绮为下裙，紫绮为上襦。行者见罗敷，下担捋髭须。少年见罗敷，脱帽著帩头。耕者忘其犁，锄者忘其锄。来归相怒怨，但坐观罗敷。使君从南来，五马立踟蹰。使君遣吏往，问此谁家姝？秦氏有好女，自名为罗敷。罗敷年几何？二十尚不足，十五颇有馀。使君谢罗敷，宁可共载不？罗敷前致辞：使君一何愚！使君自有妇，罗敷自有夫。东方千余骑。夫婿居上头。何用识夫婿？白马从骊驹。青丝系马尾，黄金络马头。腰中鹿卢剑，可直千万余。十五府小史，二十朝大夫，三十侍中郎，四十专城居。为人洁白皙。鬑鬑颇有须。盈盈公府步，冉冉府中趋。坐中数千人，皆言夫婿殊。

5.         ****

古诗十九首《行行重行行》

行行重行行，与君生别离。相去万余里，各在天一涯。道路阻且长，会面安可知？胡马依北风，越鸟巢南枝。相去日已远，衣带日已缓。浮云蔽白日，游子不顾反。思君令人老，岁月忽已晚。弃捐勿复道，努力加餐饭。

6.         ****

曹  操《步出夏门行·观沧海》

东临碣石，以观沧海。水何澹澹，山岛竦峙。树木丛生，百草丰茂。秋风萧瑟，洪波踊起。日月之行，若出其中；星汉粲烂。若出其里。幸甚至哉，歌以咏志。

7.         ****

曹  植《七步诗》

煮豆持作羹，漉豉以为汁。萁在釜下然，豆在釜中泣。本自同根生，相煎何太急。

8.         ****

陶渊明《饮酒》

结庐在人境，而无车马喧。问君何能尔，心远地自偏。采菊东篱下，悠然见南山。山气日夕佳，飞鸟相与还。此还有真意，欲辩已忘言。

9.         ****

杨广《春江花月夜》

暮江平不动，春花满正开。流波将月去，潮水带星来。

10.     ****

王  湾《次北固山下》

客路青山外，行舟绿水前。潮平两岸阔，风正一帆悬。海日生残夜，江春入旧年。乡书何处达，归雁洛阳边。

11.     ****

张九龄《望月怀远》

海上生明月，天涯共此时。情人怨遥夜，竟夕起相思。灭烛怜光满，披衣觉露滋。不堪盈手赠，还寝梦佳期。

12.     ****

孟浩然《过故人庄》

故人具鸡黍，邀我至田家。绿树村边合，青山郭外斜。开轩面场圃，把酒话桑麻。待到重阳日，还来就菊花。

13.     ****

王  维《观猎》

风劲角弓鸣，将军猎渭城。草枯鹰眼疾，雪尽马蹄轻。忽过新丰市，还归细柳营。回看射雕处，千里暮云平。

14.     ****

王昌龄《从军行》（烽火城西）

烽火城西百尺楼，黄昏独上海风秋。更吹羌笛关山月，无那金闺万里愁。

15.     ****

王昌龄《从军行》（琵琶起舞）

琵琶起舞换新声，总是关山旧别情。撩乱边愁听不尽，高高秋月照长城。  

16.     ****

王昌龄《从军行》（青海长云）

青海长云暗雪山，孤城遥望玉门关。黄沙百战穿金甲，不破楼兰终不还。

17.     ****

王昌龄《出塞》（秦时明月）

秦时明月汉时关，万里长征人未还。 但使龙城飞将在，不教胡马度阴山。

18.     ****

崔  颢《黄鹤楼》

昔人已乘黄鹤去，此地空余黄鹤楼。黄鹤一去不复返，白云千载空悠悠。晴川历历汉阳树，芳草萋萋鹦鹉洲。日暮乡关何处是？烟波江上使人愁。

19.     ****

高  适《塞上闻笛》

雪净胡天牧马还，月明羌笛戍楼间。借问梅花何处落，风吹一夜满关山。

20.     ****

李  白《劳劳亭》

天下伤心处，劳劳送客亭。春风知别苦，不遣柳条青。

21.     ****

李  白《春夜洛城闻笛》

谁家玉笛暗飞声，散入春风满洛城。此夜曲中闻折柳，何人不起故园情。

22.     ****

李  白《金陵酒肆留别》

风吹柳花满店香，吴姬压酒劝客尝。金陵子弟来相送，欲行不行各尽觞。请君试问东流水，别意与之谁短长。

23.     ****

杜  甫《春望》

国破山河在，城春草木深。感时花溅泪，恨别鸟惊心。烽火连三月，家书抵万金。白头搔更短，浑欲不胜簪。

24.     ****

杜  甫《春夜喜雨》

好雨知时节，当春乃发生。随风潜入夜，润物细无声。野径云俱黑，江船火独明。晓看红湿处，花重锦官城。

25.     ****

杜  甫《闻官军收河南河北》

剑外忽传收蓟北，初闻涕泪满衣裳。却看妻子愁何在，漫卷诗书喜欲狂。白日放歌须纵酒，青春作伴好还乡。即从巴峡穿巫峡，便下襄阳向洛阳。

26.     ****

白居易《花非花》

花非花，雾非雾，夜半来，天明去。来如春梦几多时，去似朝云无觅处。

27.     ****

白居易《卖炭翁》

卖炭翁，伐薪烧炭南山中。满面尘灰烟火色，两鬓苍苍十指黑。卖炭得钱何所营，身上衣裳口中食。可怜身上衣正单，心忧炭贱愿天寒。夜来城上一尺雪，晓驾炭车碾冰辙。牛困人饥日已高，市南门外泥中歇。翩翩两骑来是谁，黄衣使者白衫儿。手把文书口称敕，回车叱牛牵向北。一车炭，千余斤，宫使驱将惜不得。半匹红绡一丈绫，系向牛头充炭直。

28.     ****

刘禹锡《西塞山怀古》

王濬楼船下益州，金陵王气黯然收。千寻铁锁沉江底，一片降幡出石头。人世几回伤往事，山形依旧枕寒流。今逢四海为家日，故垒萧萧芦荻秋。

29.     ****

刘禹锡《金陵五题?石头城》

山围故国周遭在，潮打空城寂寞回。淮水东边旧时月，夜深还过女墙来。

30.     ****

王安石《元日》

爆竹声中一岁除，春风送暖入屠苏。千门万户曈曈日，总把新桃换旧符。

31.     ****

王安石《登飞来峰》

飞来峰上千寻塔，闻说鸡鸣见日升。不畏浮云遮望眼，只缘身在最高层。

32.     ****

王安石《江上》

江北秋阴一半开，晚云含雨却低回。青山缭绕疑无路，忽见千帆隐映来。

33.     ****

陆  游《十一月四日风雨大作》（僵卧孤村）

僵卧孤村不自哀，尚思为国戍轮台。夜阑卧听风吹雨，铁马冰河入梦来。

34.     ****

陆  游《沈园二首》（城上斜阳）

城上斜阳画角哀，沈园非复旧池台。伤心桥下春波绿，曾是惊鸿照影来。

35.     ****

陆  游《沈园二首》（梦断香消）

梦断香消四十年，沈园柳老不吹绵。此身行作稽山土，犹吊遗踪一泫然。

36.     ****

于  谦《石灰吟》

千锤万击出深山，烈火焚烧若等闲。粉骨碎身全不怕，要留清白在人间。

37.     ****

赵  翼《论诗》

李杜诗篇万口传，至今已觉不新鲜。江山代有才人出，各领风骚数百年。

38.     ****

温庭筠《望江南》（梳洗罢）

梳洗罢，独倚望江楼。过尽千帆皆不是，斜晖脉脉水悠悠。肠断白蘋洲。

39.     ****

李  煜《虞美人》（春花秋月）

春花秋月何时了，往事知多少。小楼昨夜又东风，故国不堪回首月明中。

雕阑玉砌应犹在，只是朱颜改。问君能有几多愁，恰似一江春水向东流。

40.     ****

李  煜《乌夜啼》（林花谢了）

林花谢了春红，太匆匆。无奈朝来寒雨，晚来风。

燕脂泪，留人醉，几时重。自是人生长恨，水长东。

41.     ****

晏  殊《浣溪沙》（一曲新词）

一曲新词酒一杯，去年天气旧亭台，夕阳西下几时回？

无可奈何花落去，似曾相识燕归来。小园香径独徘徊。

42.     ****

苏  轼《水调歌头》（明月几时有）

明月几时有？把酒问青天。不知天上宫阙，今夕是何年。我欲乘风归去，又恐琼楼玉宇，高处不胜寒。起舞弄清影，何似在人间!

转朱阁，低绮户，照无眠。不应有恨，何事长向别时圆?人有悲欢离合，月有阴晴圆缺，此事古难全。但愿人长久，千里共婵娟。

43.     ****

李清照《如梦令》（常记溪亭）

常记溪亭日暮，沉醉不知归路。兴尽晚回舟，误入藕花深处。争渡，争渡。惊起一滩鸥鹭。

44.     ****

李清照《如梦令》（昨夜雨疏）

昨夜雨疏风骤，浓睡不消残酒。试问卷帘人，却道海棠依旧。知否，知否。应是绿肥红瘦。

45.     ****

姚  燧 《凭栏人·寄征衣》

欲寄君衣君不还，不寄君衣君又寒。寄与不寄间，妾身千万难！

46.     ****

马致远  《天净沙·秋思》

枯藤老树昏鸦，小桥流水人家，古道西风瘦马。夕阳西下，断肠人在天涯。

47.     ****

张养浩  《山坡羊·潼关怀古》 

峰峦如聚，波涛如怒，山河表里潼关路。望西都，意踌躇。伤心秦汉经行处，宫阙万间都做了土。兴，百姓苦；亡，百姓苦。

48.     ****

无名氏  《醉太平·讥贪小利者》

夺泥燕口，削铁针头，刮金佛面细搜求：无中觅有。鹌鹑嗉里寻豌豆，鹭鸶腿上劈精肉，蚊子腹内刳脂油。 亏老先生下手！

49.     ****

王  磐  《朝天子·咏喇叭》

喇叭，唢哪，曲儿小，腔儿大，官船来往乱如麻，全仗你抬声价。军听了军愁，民听了民怕，那里去辨甚么真共假?眼见的吹翻了这家，吹伤了那家，只吹的水尽鹅飞罢!

50.     ****

汤显祖《牡丹亭·皂罗袍》

原来姹紫嫣红开遍，似这般都付与断井颓垣。良辰美景奈何天，赏心乐事谁家院？朝飞暮卷，云霞翠轩；雨丝风片，烟波画船。锦屏人忒看的这韶光贱！

 

第二级

1.         ****

诗  经《静女》

静女其姝，俟我于城隅。爱而不见，搔首踟蹰。

静女其娈，贻我彤管。彤管有炜，说怿女美。

自牧归荑，洵美且异。匪女之为美，美人之贻。

2.         ****

诗  经《相鼠》

相鼠有皮，人而无仪。人而无仪，不死何为。

相鼠有齿，人而无止。人而无止，不死何俟。

相鼠有体，人而无礼。人而无礼，胡不遄死。

3.         ****

汉乐府《上邪》

上邪！我欲与君相知，长命无绝衰。山无陵，江水为竭。冬雷震震，夏雨雪。天地合，乃敢与君绝。

4.         ****

古诗十九首《迢迢牵牛星》

迢迢牵牛星，皎皎河汉女。纤纤擢素手，札札弄机杼。终日不成章，泣涕零如雨。河汉清且浅，相去复几许？盈盈一水间，脉脉不得语。

5.         ****

左  思《咏史》（郁郁涧底松）

郁郁涧底松，离离山上苗。以彼径寸茎，荫此百尺条。世胄蹑高位，英俊沉下僚。地势使之然，由来非一朝。金张藉旧业，七叶珥汉貂。冯公岂不伟，白首不见招。

6.         ****

陶渊明《归园田居》（种豆南山下）

种豆南山下，草盛豆苗稀。晨兴理荒秽，带月荷锄归。道狭草木长，夕露沾我衣。衣沾不足惜，但使愿无违。

7.         ****

谢  脁《玉阶怨》

夕殿下珠帘，流萤飞复息。长夜缝罗衣，思君此何极！

8.         ****

南朝民歌《读曲歌》

打杀长鸣鸡，弹去乌臼鸟。愿得连冥不复曙，一年都一晓。

9.         ****

北朝民歌《木兰辞》

唧唧复唧唧，木兰当户织。不闻机杼声，唯闻女叹息。问女何所思，问女何所忆？女亦无所思，女亦无所忆。昨夜见军帖，可汗大点兵，军书十二卷，卷卷有爷名。阿爷无大儿，木兰无长兄，愿为市鞍马，从此替爷征。东市买骏马，西市买鞍鞯。南市买辔头，北市买长鞭。旦辞爷娘去，暮宿黄河边，不闻爷娘唤女声，但闻黄河流水鸣溅溅。旦辞黄河去，暮宿黑山头，不闻爷娘唤女声，但闻燕山胡骑鸣啾啾。万里赴戎机，关山度若飞。朔气传金柝，寒光照铁衣。将军百战死，壮士十年归。归来见天子，天子坐明堂。策勋十二转，赏赐百千强。可汗问所欲，木兰不用尚书郎。愿借明驼千里足，送儿还故乡。爷娘闻女来，出郭相扶将；阿姊闻妹来，当户理红妆；小弟闻姊来，磨刀霍霍向猪羊。开我东阁门，坐我西阁床。脱我战时袍，着我旧时裳。当窗理云鬓，对镜帖花黄。出门看伙伴，伙伴皆惊惶。同行十二年，不知木兰是女郎。雄兔脚扑朔，雌兔眼迷离，两兔傍地走，安能辨我是雄雌！

10.     ****

陈子昂《登幽州台歌》

前不见古人，后不见来者。念天地之悠悠，独怆然而涕下。

11.     ****

王  勃《送杜少府之任蜀州》

城阙辅三秦，风烟望五津。与君离别意，同是宦游人。海内存知己，天涯若比邻。无为在歧路，儿女共沾巾。

12.     ****

王  维《使至塞上》

单车欲问边，属国过居延。征蓬出汉塞，归雁入胡天。大漠孤烟直，长河落日圆。萧关逢候骑，都护在燕然。

13.     ****

王  维《汉江临泛》

楚塞三湘接，荆门九派通。江流天地外，山色有无中。郡邑浮前浦，波澜动远空。襄阳好风日，留醉与山翁。

14.     ****

王  维《终南山》

太乙近天都，连山到海隅。白云回望合，青霭入看无。分野中峰变，阴晴众壑殊。欲投人处宿，隔水问樵夫。

15.     ****

王  维《送元二使安西》

渭城朝雨浥轻尘，客舍青青柳色新。劝君更尽一杯酒，西出阳关无故人。

16.     ****

王  维《终南别业》

中岁颇好道，晚家南山陲。兴来每独往，胜事空自知。行到水穷处，坐看云起时。偶然值林叟，谈笑无还期。

17.     ****

岑  参《逢入京使》

故园东望路漫漫，双袖龙钟泪不干。马上相逢无纸笔，凭君传语报平安。

18.     ****

王昌龄《芙蓉楼送辛渐》

寒雨连天夜入湖，平明送客楚山孤。洛阳亲友如相问，一片冰心在玉壶。

19.     ****

李  白《峨眉山月歌》

峨眉山月半轮秋，影入平羌江水流。夜发清溪向三峡，思君不见下渝州。

20.     ****

李  白《将进酒》

君不见黄河之水天上来，奔流到海不复回。君不见高堂明镜悲白发，朝如青丝暮成雪。人生得意须尽欢，莫使金樽空对月。天生我材必有用，千金散尽还复来。烹羊宰牛且为乐，会须一饮三百杯。岑夫子，丹丘生，将进酒，君莫停。与君歌一曲，请君为我侧耳听。钟鼓馔玉不足贵，但愿长醉不愿醒。古来圣贤皆寂寞，惟有饮者留其名。陈王昔时宴平乐，斗酒十千恣欢谑。主人何为言少钱，径须沽取对君酌。五花马，千金裘，呼儿将出换美酒，与尔同销万古愁。

21.     ****

杜  甫《月夜》

今夜鄜州月，闺中只独看。遥怜小儿女，未解忆长安。香雾云鬟湿，清辉玉臂寒。何时倚虚幌，双照泪痕干。

22.     ****

杜  甫《赠花卿》

锦城丝管日纷纷，半入江风半入云。此曲只应天上有，人间能得几回闻。 

23.     ****

杜  甫《戏为六绝句》（王杨卢骆）

王杨卢骆当时体，轻薄为文哂未休。尔曹身与名俱灭，不废江河万古流。

24.     ****

杜  甫《戏为六绝句》（未及前贤）

未及前贤更勿疑，递相祖述复先谁？别裁伪体亲风雅，转益多师是汝师。

25.     ****

杜  甫《登高》

风急天高猿啸哀，渚清沙白鸟飞回。无边落木萧萧下，不尽长江滚滚来。万里悲秋常作客，百年多病独登台。艰难苦恨繁霜鬓，潦倒新停浊酒杯。

26.     ****

杜  甫《前出塞九首》（挽弓当挽强）

挽弓当挽强，用箭当用长。射人先射马，擒贼先擒王。杀人亦有限，列国自有疆。苟能制侵凌，岂在多杀伤。

27.     ****

杜甫《水槛遣心》（去郭轩楹敞）

去郭轩楹敞，无村眺望赊。澄江平少岸，幽树晚多花。 细雨鱼儿出，微风燕子斜。城中十万户，此地两三家。

28.     ****

祖  咏《终南望馀雪》

终南阴岭秀，积雪浮云端。林表明霁色，城中增暮寒。

29.     ****

常  建《题破山寺后禅院》

清晨入古寺，初日照高林。曲径通幽处，禅房花木深。山光悦鸟性，潭影空人心。万籁此俱寂，但余钟磬音。

30.     ****

韩  翃《寒食》

春城无处不飞花，寒食东风御柳斜。日暮汉宫传蜡烛，轻烟散入五侯家。

31.     ****

白居易《赋得古原草送别》

离离原上草，一岁一枯荣。野火烧不尽，春风吹又生。远芳侵古道，晴翠接荒城。又送王孙去，萋萋满别情。

32.     ****

白居易《问刘十九》

绿蚁新醅酒，红泥小火炉。晚来天欲雪，能饮一杯无。

33.     ****

杜  牧《过华清宫绝句》（新丰绿树）

新丰绿树起黄埃，数骑渔阳探使回。霓裳一曲千峰上，舞破中原始下来。

34.     ****

李商隐《夜雨寄北》

君问归期未有期，巴山夜雨涨秋池。何当共剪西窗烛，却话巴山夜雨时。

35.     ****

朱  熹《观书有感二首》（半亩方塘）

半亩方塘一鉴开，天光云影共徘徊。 问渠那得清如许，为有源头活水来。

36.     ****

王  冕《墨梅》

吾家洗砚池边树，朵朵花开淡墨痕。不要人夸好颜色，只留清气满乾坤。

37.     ****

元好问《论诗绝句》（曹刘坐啸）

曹刘坐啸虎生风，四海无人角两雄。可惜并州刘越石，不教横槊建安中。

38.     ****

元好问《论诗绝句》（一语天然）

一语天然万古新，豪华落尽见真淳。南窗白日羲皇上，未害渊明是晋人。

39.     ****

元好问《论诗绝句》（沈宋横驰）

沈宋横驰翰墨场，风流初不废齐梁。论功若准平吴例，合着黄金铸子昂。

40.     ****

郑板桥《竹石》

咬定青山不放松，立根原在破岩中。千磨万击还坚劲，任尔东西南北风。

41.     ****

柳  永《雨霖铃》（寒蝉凄切）

寒蝉凄切，对长亭晚，骤雨初歇。都门帐饮无绪，留恋处、兰舟催发。执手相看泪眼，竟无语凝噎。念去去、千里烟波，暮霭沉沉楚天阔。

多情自古伤离别，更那堪、冷落清秋节。今宵酒醒何处，杨柳岸、晓风残月。此去经年，应是良辰、好景虚设。便纵有、千种风情，更与何人说。

42.     ****

苏轼《念奴娇·赤壁怀古》

大江东去，浪淘尽、千古风流人物。故垒西边，人道是，三国周郎赤壁。乱石穿空，惊涛拍岸，卷起千堆雪。江山如画，一时多少豪杰。

遥想公瑾当年，小乔初嫁了，雄姿英发。羽扇纶巾谈笑间，樯橹灰飞烟灭。故国神游，多情应笑我，早生华发。人生如梦，一樽还酹江月。

43.     ****

苏轼《定风波》（莫听穿林）

莫听穿林打叶声，何妨吟啸且徐行。竹杖芒鞋轻胜马，谁怕，一蓑烟雨任平生。

料峭春风吹酒醒，微冷，山头斜照却相迎。回首向来潇洒处，归去，也无风雨也无晴。

44.     ****

李之仪《卜算子》（我住长江头）

我住长江头，君住长江尾。日日思君不见君，共饮长江水。

此水几时休？此恨几时已？只愿君心似我心，定不负相思意。

45.     ****

秦  观《踏莎行》（雾失楼台）

雾失楼台，月迷津渡。桃源望断无寻处。可堪孤馆闭春寒，杜鹃声里斜阳暮。

驿寄梅花，鱼传尺素。砌成此恨无重数。郴江幸自绕郴山，为谁流下潇湘去。

46.     ****

陆  游《诉衷情》（当年万里）

当年万里觅封侯，匹马戍梁州。关河梦断何处，尘暗旧貂裘。

胡未灭，鬓先秋，泪空流。此生谁料，心在天山，身老沧洲。

47.     ****

白  朴 《天净沙·秋》

孤村落日残霞，轻烟老村寒鸦，一点飞鸿影下。青山绿水，白草红叶黄花。

48.     ****

马致远 《寿阳曲·远浦帆归》　

夕阳下，酒旆闲，两三航未曾着岸。 落花水香茅舍晚，断桥头卖鱼人散。

49.     ****

白  贲 《黑漆弩》

侬家鹦鹉洲边住，是个不识字渔父。 浪花中一叶扁舟，睡煞江南烟雨。

觉来时满眼青山暮，抖擞绿蓑归去。 算从前错怨天公，甚也有安排我处。

50.     ****

关汉卿《窦娥冤·滚绣球》

有日月朝暮悬，有鬼神掌着生死权。天地也，只合把清浊分辨，可怎生糊突了盗跖颜渊。为善的受贫穷更命短，造恶的享富贵又寿延。

天地也，做得个怕硬欺软，却元来也这般顺水推船。地也，你不分好歹何为地？天也，你错勘贤愚枉做天！哎，只落得两泪涟涟。

 

第三级

1.         ****

诗  经《十亩之间》

十亩之间兮，桑者闲闲兮，行与子还兮。

十亩之外兮，桑者泄泄兮，行与子逝兮。

2.         ****

汉乐府《江南》

江南可采莲，莲叶何田田！鱼戏莲叶间。鱼戏莲叶东，鱼戏莲叶西，鱼戏莲叶南，鱼戏莲叶北。

3.         ****

古诗十九首《涉江采芙蓉》

涉江采芙蓉，兰泽多芳草。采之欲遗谁？所思在远道。还顾望旧乡，长路漫浩浩。同心而离居，忧伤以终老。

4.         ****

曹  操《短歌行》

对酒当歌，人生几何？譬如朝露，去日苦多。慨当以慷，忧思难忘。何以解忧？唯有杜康。青青子衿，悠悠我心。但为君故，沉吟至今。呦呦鹿鸣，食野之苹。我有嘉宾，鼓瑟吹笙。明明如月，何时可掇？忧从中来，不可断绝。越陌度阡，枉用相存。契阔谈宴，心念旧恩。月明星稀，乌鹊南飞。绕树三匝，何枝可依？山不厌高，水不厌深。周公吐哺，天下归心。

5.         ****

鲍  照《拟行路难》（泻水置平地）

泻水置平地，各自东西南北流。人生亦有命，安能行叹复坐愁。酌酒以自宽，举杯断绝歌路难。心非木石岂无感，吞声踯躅不敢言。

6.         ****

陶渊明《归园田居》（少无适俗韵）

少无适俗韵，性本爱丘山。误落尘网中，一去三十年。羁鸟恋旧林，池鱼思故渊。开荒南野际，守拙归园田。方宅十余亩，草屋八九间。榆柳荫后檐，桃李罗堂前。暧暧远人村，依依墟里烟。狗吠深巷中，鸡鸣桑树巅。户庭无尘杂，虚室有余闲。久在樊笼里，复得返自然。

7.         ****

骆宾王《在狱咏蝉》

西陆蝉声唱，南冠客思侵。那堪玄鬓影，来对白头吟。露重飞难进，风多响易沉。无人信高洁，谁为表予心。

8.         ****

杜审言《和晋陵陆丞早春游望》

独有宦游人，偏惊物候新。云霞出海曙，梅柳渡江春。淑气催黄鸟，晴光照绿蘋。忽闻歌苦调，归思欲沾巾。

9.         ****

沈佺期《独不见》

卢家少妇郁金堂，海燕双栖玳瑁梁。九月寒砧催木叶，十年征戍忆辽阳。白狼河北音书断，丹凤城南秋夜长。谁谓含愁独不见，更教明月照流黄。

10.     ****

王  绩《野望》

东皋薄暮望，徙倚欲何依。树树皆秋色，山山唯落晖。牧人驱犊返，猎马带禽归。相顾无相识，长歌怀采薇。

11.     ****

王勃《滕王阁诗》

滕王高阁临江渚，佩玉鸣鸾罢歌舞。画栋朝飞南浦云，珠帘暮卷西山雨。闲云潭影日悠悠，物换星移几度秋。阁中帝子今何在？槛外长江空自流。

12.     ****

高适《燕歌行》

汉家烟尘在东北，汉将辞家破残贼。男儿本自重横行，天子非常赐颜色。摐金伐鼓下榆关，旌旆逶迤碣石间。校尉羽书飞瀚海，单于猎火照狼山。山川萧条极边土，胡骑凭陵杂风雨。战士军前半死生， 美人帐下犹歌舞！大漠穷秋塞草腓，孤城落日斗兵稀。身当恩遇恒轻敌，力尽关山未解围。铁衣远戍辛勤久，玉箸应啼别离后。少妇城南欲断肠，征人蓟北空回首。边庭飘飖那可度，绝域苍茫更何有！杀气三时作阵云， 寒声一夜传刁斗。相看白刃血纷纷，死节从来岂顾勋？君不见沙场征战苦，至今犹忆李将军！

13.     ****

李  白《宣州谢脁楼饯别校书叔云》

弃我去者，昨日之日不可留；乱我心者，今日之日多烦忧。长风万里送秋雁，对此可以酣高楼。蓬莱文章建安骨，中间小谢又清发。俱怀逸兴壮思飞，欲上青天揽明月。抽刀断水水更流，举杯销愁愁更愁。人生在世不称意，明朝散发弄扁舟。

14.     ****

李  白《长干行》（妾发初覆额）

妾发初覆额，折花门前剧。郎骑竹马来，绕床弄青梅。同居长干里，两小无嫌猜。十四为君妇，羞颜尚不开。低头向暗壁，千唤不一回。十五始展眉，愿同尘与灰。常存抱柱信，岂上望夫台。十六君远行，瞿塘滟预堆。五月不可触，猿鸣天上哀。门前迟行迹，一一生绿苔。苔深不能扫，落叶秋风早。八月蝴蝶来，双飞西园草。感此伤妾心，坐愁红颜老。早晚下三巴，预将书报家。相迎不道远，直至长风沙。

15.     ****

杜甫《赠李白》

秋来相顾尚飘蓬，未就丹砂愧葛洪。痛饮狂歌空度日，飞扬跋扈为谁雄。

16.     ****

柳宗元《渔翁》

渔翁夜傍西岩宿，晓汲清湘燃楚竹。烟销日出不见人，欸乃一声山水绿。回看天际下中流，岩上无心云相逐。

17.     ****

柳宗元《酬曹侍御过象县见寄》

破额山前碧玉流，骚人遥驻木兰舟。春风无限潇湘意，欲采蘋花不自由。

18.     ****

刘禹锡《望洞庭》

湖光秋月两相和，潭面无风镜未磨。遥望洞庭山水翠，白银盘里一青螺。

19.     ****

李  贺《南园》（男儿何不）

男儿何不带吴钩，收取关山五十州。请君暂上凌烟阁，若个书生万户侯。

20.     ****

崔护《题都城南庄》

去年今日此门中，人面桃花相映红。人面不知何处去，桃花依旧笑春风。

21.     ****

杜  牧《登乐游原》

长空澹澹孤鸟没，万古销沉向此中。看取汉家何事业，五陵无树起秋风。

22.     ****

李商隐《嫦娥》

云母屏风烛影深，长河渐落晓星沉。嫦娥应悔偷灵药，碧海青天夜夜心。

23.     ****

苏  轼《六月二十七日望湖楼醉书》（黑云翻墨）

黑云翻墨未遮山，白雨跳珠乱入船。卷地风来忽吹散，望湖楼下水如天。

24.     ****

苏  轼《新城道中》（东风知我）

东风知我欲山行，吹断檐间积雨声。岭上晴云披絮帽，树头初日挂铜钲。野桃含笑竹篱短，溪柳自摇沙水清。西崦人家应最乐，煮芹烧笋饷春耕。

25.     ****

秦观《春日五首》（一夕轻雷）

一夕轻雷落万丝，霁光浮瓦碧参差。有情芍药含春泪，无力蔷薇卧晓枝。

26.     ****

李清照《题八咏楼》

千古风流八咏楼，江山留与后人愁。水通南国三千里，气压江城十四州。

27.     ****

陆游《剑门道中遇微雨》

衣上征尘杂酒痕，远游无处不消魂。此身合是诗人未？细雨骑驴入剑门。

28.     ****

翁  卷《野望》

一天秋色冷晴湾，无数峰峦远近间。闲上山来看野水，忽于水底见青山。

29.     ****

朱熹《春日》

胜日寻芳泗水滨，无边光景一时新。等闲识得东风面，万紫千红总是春。

30.     ****

姜夔《过垂虹》

自作新词韵最娇，小红低唱我吹箫。曲终过尽松陵路，回首烟波十四桥。

31.     ****

文天祥《金陵驿》

草合离宫转夕晖，孤云飘泊复何依？ 山河风景元无异，城郭人民半已非。满地芦花和我老，旧家燕子傍谁飞？ 从今别却江南路，化作啼鹃带血归。

32.     ****

郑板桥《潍县署中画竹呈年伯包大中丞括》

衙斋卧听萧萧竹，疑是民间疾苦声。些小吾曹州县吏，一枝一叶总关情。

33.     ****

秋瑾《对酒》

不惜千金买宝刀，貂裘换酒也堪豪。一腔热血勤珍重，洒去犹能化碧涛。

34.     ****

龚自珍《己亥杂诗》（九州风气）

九州生气恃风雷，万马齐喑究可哀。我劝天公重抖擞，不拘一格降人才！

35.     ****

韦庄《思帝乡》（春日游）

春日游，杏花吹满头。陌上谁家年少，足风流。

妾拟将身嫁与，一生休。纵被无情弃，不能羞。

36.     ****

李煜《捣练子令》（深院静）

深院静，小庭空，断续寒砧断续风。无奈夜长人不寐，数声和月到帘栊。

37.     ****

李煜《清平乐》（别来春半）

别来春半，触目柔肠断。砌下落梅如雪乱，拂了一身还满。

雁来音信无凭，路遥归梦难成。离恨恰如春草，更行更远还生。

38.     ****

晏殊《蝶恋花》（槛菊愁烟）

槛菊愁烟兰泣露，罗幕轻寒，燕子双飞去。明月不谙离恨苦，寒光到晓穿朱户。

昨夜西风凋碧树，独上高楼，望尽天涯路。欲寄彩笺无尺素，山长水阔知何处。

39.     ****

苏轼《江城子》（老夫聊发）

老夫聊发少年狂，左牵黄，右擎苍。锦帽貂裘，千骑卷平冈。为报倾城随太守，亲射虎，看孙郎。

酒酣胸胆尚开张，鬓微霜，又何妨。持节云中，何日遣冯唐。会挽雕弓如满月，西北望，射天狼。

40.     ****

苏轼《江城子》（十年生死）

十年生死两茫茫。不思量，自难忘。千里孤坟，无处话凄凉。纵使相逢应不识，尘满面，鬓如霜。

夜来幽梦忽还乡。小轩窗，正梳妆。相顾无言，惟有泪千行。料得年年肠断处，明月夜，短松冈。

41.     ****

秦  观《鹊桥仙》（纤云弄巧）

纤云弄巧，飞星传恨，银汉迢迢暗度。金风玉露一相逢，便胜却人间无数。

柔情似水，佳期如梦，忍顾鹊桥归路！两情若是久长时，又岂在朝朝暮暮。

42.     ****

李清照《声声慢》（寻寻觅觅）

寻寻觅觅，冷冷清清，凄凄惨惨戚戚。乍暖还寒时候，最难将息。三杯两盏淡酒，怎敌他、晚来风急。雁过也，正伤心，却是旧时相识。

满地黄花堆积。憔悴损，如今有谁堪摘。守着窗儿，独自怎生得黑。梧桐更兼细雨，到黄昏、点点滴滴。这次第，怎一个、愁字了得。

43.     ****

岳飞《满江红》（怒发冲冠）

怒发冲冠，凭栏处、潇潇雨歇。抬望眼、仰天长啸，壮怀激烈。三十功名尘与土，八千里路云和月。莫等闲、白了少年头，空悲切。

靖康耻，犹未雪。臣子恨，何时灭。驾长车，踏破贺兰山缺。壮志饥餐胡虏肉，笑谈渴饮匈奴血。待从头、收拾旧河山，朝天阙。

44.     ****

辛弃疾《摸鱼儿》（更能消）

更能消、几番风雨，匆匆春又归去。惜春长恨花开早，何况落红无数。春且住，见说道，天涯芳草无归路。怨春不语。算只有殷勤，画檐蛛网，尽日惹飞絮。

长门事，准拟佳期又误。蛾眉曾有人妒，千金纵买相如赋，脉脉此情谁诉。君莫舞，君不见、玉环飞燕皆尘土。闲愁最苦。休去倚危栏，斜阳正在，烟柳断肠处。

45.     ****

杨慎《临江仙》

滚滚长江东逝水，浪花淘尽英雄。是非成败转头空。青山依旧在，几度夕阳红。

白发渔樵江渚上，惯看秋月春风。一壶浊酒喜相逢，古今多少事，都付笑谈中。

46.     ****

关汉卿 《大德歌》

雪粉华，舞梨花。再不见烟村四五家，密洒堪图画。

看疏林噪晚鸦，黄芦掩映清江下，斜缆着钓鱼艖。

47.     ****

关汉卿 《四块玉·别情》

自送别，心难舍，一点相思几时绝。 凭阑袖拂杨花雪。 溪又斜，山又遮，人去也。

48.     ****

无名氏 《送别》

送情人直送到丹阳路， 你也哭，我也哭，赶脚的也来哭。 赶脚的你哭因何故?

道是：去的不肯去， 哭得直管哭。你两下里调情也，我的驴儿受了苦。

49.     ****

纳兰性德《长相思》（山一程）

山一程，水一程，身向榆关那畔行，夜深千帐灯。

风一更，雪一更，聒碎乡心梦不成，故园无此声。

50.     ****

纳兰性德《木兰花令·拟古决绝词柬友》

人生若只如初见，何事秋风悲画扇。等闲变却故人心，却道故人心易变。骊山语罢清宵半，夜雨霖铃终不怨。何如薄幸锦衣郎，比翼连枝当日愿。

 

第四级

1.         ****

诗  经《将仲子》

将仲子兮！无逾我里，无折我树杞。岂敢爱之？畏我父母。仲可怀也；父母之言，亦可畏也！

将仲子兮！无逾我墙，无折我树桑。岂敢爱之？畏我诸兄。仲可怀也；诸兄之言，亦可畏也！

将仲子兮！无逾我园，无折我树檀。岂敢爱之？畏人之多言。仲可怀也；人之多言，亦可畏也！

2.         ****

诗  经《风雨》

风雨凄凄，鸡鸣喈喈。既见君子，云胡不夷！

风雨潇潇，鸡鸣胶胶。既见君子，云胡不瘳！

风雨如晦，鸡鸣不已。既见君子，云胡不喜！

3.         ****

诗  经《伐檀》

坎坎伐檀兮，寘之河之干兮，河水清且涟猗。不稼不穑，胡取禾三百廛兮？不狩不猎，胡瞻尔庭有县狟兮？彼君子兮，不素餐兮！

坎坎伐辐兮，寘之河之侧兮，河水清且直猗。不稼不穑，胡取禾三百亿兮？不狩不猎，胡瞻尔庭有县特兮？彼君子兮，不素食兮！

坎坎伐轮兮，寘之河之漘兮，河水清且沦猗。不稼不穑，胡取禾三百囷兮？不狩不猎，胡瞻尔庭有县鹑兮？彼君子兮，不素飧兮！

4.         ****

汉乐府《有所思》

有所思，乃在大海南。何用问遗君？双珠玳瑁簪，用玉绍缭之。闻君有他心，拉杂摧烧之。摧烧之，当风扬其灰。从今以往，勿复相思！相思与君绝！鸡鸣狗吠，兄嫂当知之。妃呼狶！秋风肃肃晨风飔，东方须臾高知之。

5.         ****

古诗十九首《青青陵上柏》

青青陵上柏，磊磊涧中石。人生天地间，忽如远行客。斗酒相娱乐，聊厚不为薄。驱车策驽马，游戏宛与洛。洛中何郁郁，冠带自相索。长衢罗夹巷，王侯多第宅。两宫遥相望，双阙百余尺。极宴娱心意，戚戚何所迫？

6.         ****

曹  操《步出夏门行·龟虽寿》

神龟虽寿，犹有竟时。腾蛇乘雾，终为土灰。老骥伏枥，志在千里；烈士暮年，壮心不已。盈缩之期，不但在天。养怡之福，可得永年。幸甚至哉，歌以咏志。

7.         ****

曹  丕《燕歌行》（秋风萧瑟）

秋风萧瑟天气凉，草木摇落露为霜。群燕辞归雁南翔，念君客游思断肠。慊慊思归恋故乡，何为淹留寄他方。贱妾茕茕守空房，忧来思君不敢忘，不觉泪下霑衣裳。援琴鸣弦发清商，短歌微吟不能长，。明月皎皎照我床，星汉西流夜未央。牵牛织女遥相望，尔独何辜限河梁。

8.         ****

阮  籍《咏怀》（夜中不能寐）

夜中不能寐，起坐弹鸣琴。薄帷鉴明月，清风吹我襟。孤鸿号外野，翔鸟鸣北林。徘徊将何见？忧思独伤心。

9.         ****

陶渊明《杂诗》（人生无根蒂）

人生无根蒂，飘如陌上尘。分散逐风转，此已非常身。落地为兄弟，何必骨肉亲！得欢当作乐，斗酒聚比邻。盛年不重来，一日难再晨。及时当勉励，岁月不待人。

10.     ****

鲍  照《拟行路难》（对案不能食）

对案不能食，拔剑击柱长叹息。丈夫生世会几时，安能蝶躞垂羽翼？弃置罢官去，还家自休息。朝出与亲辞，暮还在亲侧。弄儿床前戏，看妇机中织。自古圣贤尽贫贱，何况我辈孤且直！

11.     ****

王  籍《入若耶溪》

艅艎何泛泛，空水共悠悠。阴霞生远岫，阳景逐回流。 蝉噪林逾静，鸟鸣山更幽。此地动归念，长年悲倦游。

12.     ****

《子夜歌》（始欲识郎时）

始欲识郎时，两心望如一。理丝入残机，何悟不成匹。

13.     ****

陈子昂《感遇》（兰若生春夏）

兰若生春夏，芊蔚何青青！幽独空林色，朱蕤冒紫茎。迟迟白日晚，袅袅秋风生。岁华尽摇落，芳意竟何成？

14.     ****

王  维《辛夷坞》

木末芙蓉花，山中发红萼。涧户寂无人，纷纷开且落。

15.     ****

王  维《田园乐》（桃红复含）

桃红复含宿雨，柳绿更带春烟。花落家童未扫，莺啼山客犹眠。

16.     ****

王  维《少年行》（新丰美酒）

新丰美酒斗十千，咸阳游侠多少年。相逢意气为君饮，系马高楼垂柳边。

17.     ****

岑  参《白雪歌送武判官归京》

北风卷地白草折，胡天八月即飞雪。忽然一夜春风来，千树万树梨花开。散入珠帘湿罗幕，狐裘不暖锦衾薄。将军角弓不得控，都护铁衣冷难着。瀚海阑干百丈冰，愁云黪淡万里凝。中军置酒饮归客，胡琴琵琶与羌笛。纷纷暮雪下辕门，风掣红旗冻不翻。轮台东门送君去，去时雪满天山路。山回路转不见君，雪上空留马行处。

18.     ****

王昌龄《采莲曲》

荷叶罗裙一色裁，芙蓉向脸两边开。乱入池中看不见，闻歌始觉有人来。

19.     ****

李  白《梦游天姥吟留别》

海客谈瀛洲，烟涛微茫信难求。越人语天姥，云霞明灭或可睹。天姥连天向天横，势拔五岳掩赤城。天台四万八千丈，对此欲倒东南倾。我欲因之梦吴越，一夜飞度镜湖月。湖月照我影，送我至剡溪。谢公宿处今尚在，渌水荡漾清猿啼。脚著谢公屐，身登青云梯。半壁见海日，空中闻天鸡。千岩万转路不定，迷花倚石忽已暝。熊咆龙吟殷岩泉，栗深林兮惊层巅。云青青兮欲雨，水澹澹兮生烟。列缺霹雳，丘峦崩摧。洞天石扇，訇然中开。青冥浩荡不见底，日月照耀金银台。霓为衣兮风为马，云之君兮纷纷而来下。虎鼓瑟兮鸾回车，仙之人兮列如麻。忽魂悸以魄动，怳惊起而长嗟。惟觉时之枕席，失向来之烟霞。世间行乐亦如此，古来万事东流水。别君去时何时还，且放白鹿青崖间，须行即骑访名山。安能摧眉折腰事权贵，使我不得开心颜。

20.     ****

李  白《独坐敬亭山》

众鸟高飞尽，孤云独去闲。相看两不厌，只有敬亭山。

21.     ****

李  白《送友人》

青山横北郭，白水绕东城。此地一为别，孤蓬万里征。浮云游子意，落日故人情。挥手自兹去，萧萧班马鸣。

22.     ****

杜  甫《茅屋为秋风所破歌》

八月秋高风怒号，卷我屋上三重茅。茅飞度江洒江郊，高者挂罥长林梢，下者飘转沉塘坳。南村群童欺我老无力，忍能对面为盗贼，公然抱茅入竹去。唇焦口燥呼不得，归来倚杖自叹息。俄顷风定云墨色，秋天漠漠向昏黑。布衾多年冷似铁，骄儿恶卧踏里裂。床床屋漏无干处，雨脚如麻未断绝。自经丧乱少睡眠，长夜沾湿何由彻。安得广厦千万间，大庇天下寒士俱欢颜，风雨不动安如山？呜呼！何时眼前突兀见此屋，吾庐独破受冻死亦足！

23.     ****

杜  甫《江上值水如海势，聊短述》

为人性僻耽佳句，语不惊人死不休。老去诗篇浑漫与，春来花鸟莫深愁。新添水槛供垂钓，故着浮槎替入舟。焉得思如陶谢手，令渠述作与同游。

24.     ****

杜  甫《江畔独步寻花七绝句》（黄四娘家）

黄四娘家花满蹊，千朵万朵压枝低。留连戏蝶时时舞，自在娇莺恰恰啼。

25.     ****

元  稹《遣悲怀》（谢公最小）

谢公最小偏怜女，自嫁黔娄百事乖。顾我无衣搜荩箧，泥他沽酒拔金钗。野蔬充膳甘长藿，落叶添薪仰古槐。今日俸钱过十万，与君营奠复营斋。

26.     ****

元  稹《遣悲怀三首》（昔日戏言）

昔日戏言身后事，今朝都到眼前来。衣裳已施行看尽，针线犹存未忍开。尚想旧情怜婢仆，也曾因梦送钱财。诚知此恨人人有，贫贱夫妻百事哀。

27.     ****

刘禹锡《秋词二首》（自古）

自古逢秋悲寂寥，我言秋日胜春朝。晴空一鹤排云上，便引诗情到碧霄。

28.     ****

刘禹锡《酬乐天扬州初逢席上有赠》

巴山楚水凄凉地，二十三年弃置身。怀旧空吟闻笛赋，到乡翻似烂柯人。沉舟侧畔千帆过，病树前头万木春。今日听君歌一曲，暂凭杯酒长精神。

29.     ****

刘禹锡《竹枝词》（山桃红花）

山桃红花满上头，蜀江春水拍山流。花红易衰似郎意，水流无限似侬愁。

30.     ****

杜  牧《题乌江亭》

胜败兵家事不期，包羞忍耻是男儿。江东子弟多才俊，卷土重来未可知。

31.     ****

杜  牧《题宣州开元寺水阁阁下宛溪夹溪居人》

六朝文物草连空，天淡云闲今古同。鸟去鸟来山色里，人歌人哭水声中。深秋帘幕千家雨，落日楼台一笛风。惆怅无因见范蠡，参差烟树五湖东。

32.     ****

李商隐《锦瑟》

锦瑟无端五十弦，一弦一柱思华年。庄生晓梦迷蝴蝶，望帝春心托杜鹃。沧海月明珠有泪，蓝田日暖玉生烟。此情可待成追忆，只是当时已惘然。

33.     ****

李商隐《无题》（重帏深下）

重帏深下莫愁堂，卧后清宵细细长。神女生涯元是梦，小姑居处本无郎。风波不信菱枝弱，月露谁教桂叶香。直道相思了无益，未妨惆怅是清狂。

34.     ****

李商隐《无题》（相见时难）

相见时难别亦难，东风无力百花残。春蚕到死丝方尽，蜡炬成灰泪始干。晓镜但愁云鬓改，夜吟应觉月光寒。蓬山此去无多路，青鸟殷勤为探看。

35.     ****

许  浑《咸阳城西楼晚眺》

一上高城万里愁，蒹葭杨柳似汀洲。溪云初起日沉阁，山雨欲来风满楼。鸟下绿芜秦苑夕，蝉鸣黄叶汉宫秋。行人莫问当年事，故国东来渭水流。

36.     ****

林  逋《山园小梅》

众芳摇落独暄妍，占尽风情向小园。疏影横斜水清浅，暗香浮动月黄昏。霜禽欲下先偷眼，粉蝶如知合断魂。幸有微吟可相狎，不须檀板共金樽。

37.     ****

王安石《书湖阴先生壁》

茅檐常扫净无苔，
花木成蹊手自栽。
一水护田将绿绕，
两山排闼送青来。


38.     ****

王安石《北陂杏花》

一陂春水绕花身，花影妖饶各占春。纵被春风吹作雪，绝胜南陌碾成尘。

39.     ****

苏  轼《和子由渑池怀旧》

人生到处知何似？应似飞鸿踏雪泥。泥上偶然留指爪，鸿飞那复计东西。老僧已死成新塔，坏壁无由见旧题。往日崎岖还记否，路长人困蹇驴嘶。

40.     ****

苏  轼《洗儿诗》

人皆养子望聪明，我被聪明误一生。惟愿孩儿愚且鲁，无灾无难到公卿。

41.     ****

范成大《州桥》

州桥南北是天街，父老年年等驾回。忍泪失声询使者，几时真有六军来？

42.     ****

丘逢甲《春愁》

春愁难遣强看山，往事惊心泪欲潸。四百万人同一哭，去年今日割台湾。

43.     ****

温庭筠《菩萨蛮》（小山重叠）

小山重叠金明灭，鬓云欲度香腮雪。懒起画蛾眉，弄妆梳洗迟。

照花前后镜，花面交相映。新帖绣罗襦，双双金鹧鸪。

44.     ****

李  璟《摊破浣溪沙》（菡萏香销）

菡萏香销翠叶残，西风愁起绿波间。还与韶光共憔悴，不堪看！

细雨梦回鸡塞远，小楼吹彻玉笙寒。多少泪珠何限恨，倚阑干。

45.     ****

李清照《一剪梅》（红藕香残）

红藕香残玉簟秋。轻解罗裳，独上兰舟。云中谁寄锦书来，雁字回时，月满西楼。

花自飘零水自流。一种相思，两处闲愁。此情无计可消除，才下眉头，却上心头。

46.     ****

姜  夔《扬州慢》（淮左名都）

淮左名都，竹西佳处，解鞍少驻初程。过春风十里，尽荠麦青青。自胡马窥江去后，废池乔木，犹厌言兵。渐黄昏，清角吹寒，都在空城。

杜郎俊赏，算而今、重到须惊。纵豆蔻词工，青楼梦好，难赋深情。二十四桥仍在，波心荡、冷月无声。念桥边红药，年年知为谁生。

47.     ****

马致远  《寿阳曲》

云笼月，风弄铁，两般儿助人凄切。剔银灯欲将心事写，长吁气一声吹灭。

48.     ****

徐再思  《清江引》

相思有如少债的，每日相催逼。常挑着一担愁，准不了三分利。这本钱见他时才算得。

49.     ****

王实甫 《西厢记·端正好·滚绣球》

碧云天，黄花地，西风紧，北雁南飞。晓来谁染霜林醉？总是离人泪。
恨相见得迟，怨归去得疾。柳丝长玉骢难系，恨不得倩疏林挂住斜晖。马儿迍迍的行，车儿快快的随，却告了相思回避，破题儿又早别离。听得道一声去也，松了金钏；遥望见十里长亭，减了玉肌。此恨谁知！

50.     ****

纳兰性德 《如梦令》（万帐穹庐）

万帐穹庐人醉，星影摇摇欲坠。归梦隔狼河，又被河声搅碎。还睡，还睡，解道醒来无味。

第五级

1.         ****

诗  经《黍离》

彼黍离离，彼稷之苗。行迈靡靡，中心摇摇。知我者，谓我心忧。不知我者，谓我何求。悠悠苍天，此何人哉？

彼黍离离，彼稷之穗。行迈靡靡，中心如醉。知我者，谓我心忧。不知我者，谓我何求。悠悠苍天，此何人哉？

彼黍离离，彼稷之实。行迈靡靡，中心如噎。知我者，谓我心忧。不知我者，谓我何求。悠悠苍天，此何人哉？

2.         ****

诗  经《伯兮》

伯兮朅兮，邦之桀兮。伯也执殳，为王前驱。

自伯之东，首如飞蓬。岂无膏沐？谁适为容。

其雨其雨，杲杲出日。愿言思伯，甘心首疾！

焉得谖草，言树之背。愿言思伯，使我心痗！

3.         ****

汉乐府《长歌行》

青青园中葵，朝露待日晞。阳春布德泽，万物生光辉。常恐秋节至，焜黄华叶衰。百川东到海，何时复西归。少壮不努力，老大徒伤悲！

4.         ****

曹  植《七哀》

明月照高楼，流光正徘徊。上有愁思妇，悲叹有余哀。借问叹者谁，言是荡子妻。君行逾十年，孤妾常独栖。君若清路尘，妾若浊水泥。浮沉各异势，会合何时谐？愿为西南风，长逝入君怀。君怀良不开，贱妾当何依？

5.         ****

左  思《咏史》（弱冠弄柔翰）

弱冠弄柔翰，卓荦观群书。著论准过秦，作赋拟子虚。边城苦鸣镝，羽檄飞京都。虽非甲胄士，畴昔览穰苴。长啸激清风，志若无东吴。铅刀贵一割，梦想骋良图。左眄澄江湘，右盼定羌胡。功成不受爵，长揖归田庐。

6.         ****

陶渊明《杂诗》（白日沦西阿）

白日沦西阿，素月出东岭。遥遥万里辉，荡荡空中景。风来入房户，夜中枕席冷。气变悟时易，不眠知夕永。欲言无予和，挥杯劝孤影。日月掷人去，有志不获骋。念此怀悲戚，终晓不能静。

7.         ****

陶弘景《诏问山中何所有赋诗以答》

山中何所有，岭上多白云。只可自怡悦，不堪持寄君。

8.         ****

张若虚《春江花月夜》

春江潮水连海平，海上明月共潮生。滟滟随波千万里，何处春江无月明！江流宛转绕芳甸，月照花林皆似霰。空里流霜不觉飞，汀上白沙看不见。江天一色无纤尘，皎皎空中孤月轮。江畔何人初见月？江月何年初照人？人生代代无穷已，江月年年只相似。不知江月待何人，但见长江送流水。白云一片去悠悠，青枫浦上不胜愁。谁家今夜扁舟子？何处相思明月楼？可怜楼上月徘徊，应照离人妆镜台。玉户帘中卷不去，捣衣砧上拂还来。此时相望不相闻，愿逐月华流照君。鸿雁长飞光不度，鱼龙潜跃水成文。昨夜闲潭梦落花，可怜春半不还家。江水流春去欲尽，江潭落月复西斜。斜月沉沉藏海雾，碣石潇湘无限路。不知乘月几人归，落月摇情满江树。

9.         ****

孟浩然《临洞庭湖赠张丞相》

八月湖水平，涵虚混太清。气蒸云梦泽，波撼岳阳城。欲济无舟楫，端居耻圣明。坐观垂钓者，徒有羡鱼情。

10.     ****

王  维《山居秋暝》

空山新雨后，天气晚来秋。明月松间照，清泉石上流。竹喧归浣女，莲动下渔舟。随意春芳歇，王孙自可留。

11.     ****

王  维《积雨辋川庄作》

积雨空林烟火迟，蒸藜炊黍饷东菑。漠漠水田飞白鹭，阴阴夏木啭黄鹂。山中习静观朝槿，松下清斋折露葵。野老与人争席罢，海鸥何事更相疑。

12.     ****

王之涣《凉州词》

黄河远上白云间，一片孤城万仞山。羌笛何须怨杨柳，春风不度玉门关。

13.     ****

李白《清平调》（云想衣裳）

云想衣裳花想容，春风拂槛露华浓。若非群玉山头见，会向瑶台月下逢。

14.     ****

李  白《月下独酌四首》（花间一壶酒）

花间一壶酒，独酌无相亲。举杯邀明月，对影成三人。月既不解饮，影徒随我身。暂伴月将影，行乐须及春。我歌月徘徊，我舞影零乱。醒时同交欢，醉后各分散。永结无情游，相期邈云汉。

15.     ****

杜  甫《自京赴奉先县咏怀五百字》（杜陵有布衣……放歌破愁绝）

杜陵有布衣，老大意转拙。许身一何愚？窃比稷与契。居然成濩落，白首甘契阔。盖棺事则已，此志常觊豁。穷年忧黎元，叹息肠内热。取笑同学翁，浩歌弥激烈。非无江海志，潇洒送日月。生逢尧舜君，不忍便永诀。当今廊庙具，构厦岂云缺。葵藿倾太阳，物性固莫夺。顾惟蝼蚁辈，但自求其穴。胡为慕大鲸，辄拟偃溟渤？以兹悟生理，独耻事干谒。兀兀遂至今，忍为尘埃没。终愧巢与由，未能易其节。沉饮聊自适，放歌破愁绝。

16.     ****

杜  甫《赠卫八处士》

人生不相见，动如参与商。今夕复何夕，共此灯烛光。少壮能几时，鬓发各已苍。访旧半为鬼，惊呼热中肠。焉知二十载，重上君子堂。昔别君未婚，儿女忽成行。怡然敬父执，问我来何方。问答乃未已，儿女罗酒浆。夜雨剪春韭，新炊间黄粱。主称会面难，一举累十觞。十觞亦不醉，感子故意长。明日隔山岳，世事两茫茫。

17.     ****

杜  甫《月夜忆舍弟》

戍鼓断人行，秋边一雁声。露从今夜白，月是故乡明。有弟皆分散，无家问死生。寄书长不避，况乃未休兵。

18.     ****

杜  甫《天末怀李白》

凉风起天末，君子意如何。鸿雁几时到，江湖秋水多。文章憎命达，魑魅喜人过。应共冤魂语，投诗赠汨罗。

19.     ****

杜  甫《秋兴八首》（玉露凋伤）

玉露凋伤枫树林，巫山巫峡气萧森。江间波浪兼天涌，塞上风云接地阴。丛菊两开他日泪，孤舟一系故园心。寒衣处处催刀尺，白帝城高急暮砧。

20.     ****

杜  甫《江汉》

江汉思归客，乾坤一腐儒。片云天共远，永夜月同孤。落日心犹壮，秋风病欲苏。古来存老马，不必取长途。

21.     ****

杜  甫《客至》

舍南舍北皆春水，但见群鸥日日来。花径不曾缘客扫，蓬门今始为君开。盘飧市远无兼味，樽酒家贫只旧醅。肯与邻翁相对饮，隔篱呼取尽余杯。

22.     ****

白居易《舟中读元九诗》

把君诗卷灯前读，诗尽灯残天未明。眼痛灭灯犹暗坐，逆风吹浪打船声。

23.     ****

元稹《闻乐天授江州司马》

残灯无焰影幢幢，此夕闻君谪九江。垂死病中惊坐起，暗风吹雨入寒窗。

24.     ****

元  稹 《离思五首》（曾经沧海）

曾经沧海难为水，除却巫山不是云。取次花丛懒回顾，半缘修道半缘君。

25.     ****

李  贺《金铜仙人辞汉歌》

茂陵刘郎秋风客，夜闻马嘶晓无迹。画栏桂树悬秋香，三十六宫土花碧。魏官牵车指千里，东关酸风射眸子。空将汉月出宫门，忆君清泪如铅水。衰兰送客咸阳道，天若有情天亦老。携盘独出月荒凉，渭城已远波声小。

26.     ****

杜  牧《赠别二首》（娉娉袅袅）

娉娉袅袅十三余，豆蔻梢头二月初。春风十里扬州路，卷上珠帘总不如。

27.     ****

李商隐《无题》（昨夜星辰）

昨夜星辰昨夜风，画楼西畔桂堂东。身无彩凤双飞翼，心有灵犀一点通。隔座送钩春酒暖，分曹射覆蜡灯红。嗟余听鼓应官去，走马兰台类转蓬。

28.     ****

李商隐《无题》（来是空言）

来是空言去绝踪，月斜楼上五更钟。梦为远别啼难唤，书被催成墨未浓。蜡照半笼金翡翠，麝熏微度绣芙蓉。刘郎已恨蓬山远，更隔蓬山一万重。

29.     ****

梅尧臣《东溪》

行到东溪看水时，坐临孤屿发船迟。野凫眠岸有闲意，老树着花无丑枝。短短蒲耳齐似剪，平平沙石净于筛。情虽不厌住不得，薄暮归来车马疲。

30.     ****

苏  轼《海棠》

东风嫋嫋泛崇光，香雾空蒙月转廊。只恐夜深花睡去，故烧高烛照红妆。

31.     ****

苏  轼《惠崇春江晚景》

竹外桃花三两枝，春江水暖鸭先知。篓篙满地芦芽短，正是河豚欲上时。

32.     ****

苏  轼《六月二十日夜渡海》

参横斗转欲三更，苦雨终风也解晴。云散月明谁点缀，天容海色本澄清。空余鲁叟乘桴意，粗识轩辕奏乐声。九死南荒吾不恨，兹游奇绝冠平生。

33.     ****

陆  游《书愤》

早岁那知世事艰，中原北望气如山。楼船夜雪瓜洲渡，铁马秋风大散关。塞上长城空自许，镜中衰鬓已先斑。出师一表真名世，千载谁堪伯仲间。

34.     ****

陆  游《临安春雨初霁》

世味年来薄似纱，谁令骑马客京华？小楼一夜听春雨，深巷明朝卖杏花。矮纸斜行闲作草，晴窗细乳戏分茶。素衣莫起风尘叹，犹及清明可到家。

35.     ****

范成大《四时田园杂兴》（昼出耘田）

昼出耘田夜绩麻，村庄儿女各当家。童孙未解供耕织，也傍桑阴学种瓜。

36.     ****

范成大《四时田园杂兴》（采菱辛苦）

采菱辛苦废犁锄，血指流丹鬼质枯。无力买田聊种水，近来湖面亦收租。

37.     ****

袁  枚《马嵬》

莫唱当年长恨歌，人间亦自有银河。石壕村里夫妻别，泪比长生殿上多。

38.     ****

谭嗣同《狱中题壁》

望门投止思张俭，忍死须臾待杜根。我自横刀向天笑，去留肝胆两昆仑。

39.     ****

韦  庄《菩萨蛮》（人人尽说）

人人尽说江南好，游人只合江南老。春水碧于天，画船听雨眠。

垆边人似月，皓腕凝霜雪。未老莫还乡，还乡须断肠。

40.     ****

张  先《天仙子》（水调数声）

水调数声持酒听，午醉醒来愁未醒。送春春去几时回？临晚镜，伤流景，往事后期空记省。

沙上并禽池上暝，云破月来花弄影。重重帘幕密遮灯，风不定，人初静，明日落红应满径。

41.     ****

柳  永《八声甘州》（对潇潇暮雨）

对潇潇暮雨洒江天，一番洗清秋。渐霜风凄惨，关河冷落，残照当楼。是处红衰翠减，苒苒物华休。惟有长江水，无语东流。

不忍登高临远，望故乡渺邈，归思难收。叹年来踪迹，何事苦淹留？想佳人、妆楼颙望，误几回、天际识归舟。争知我、倚阑干处，正恁凝愁！

42.     ****

柳  永《望海潮》（东南形胜）

东南形胜，三吴都会，钱塘自古繁华。烟柳画桥，风帘翠幕，参差十万人家。云树绕堤沙。怒涛卷霜雪，天堑无涯。市列珠玑，户盈罗绮，竞豪奢。

重湖叠巘清嘉。有三秋桂子，十里荷花。羌管弄晴，菱歌泛夜，嬉嬉钓叟莲娃。千骑拥高牙，乘醉听箫鼓，吟赏烟霞。异日图将好景，归去凤池夸。

43.     ****

晏几道《临江仙》（梦后楼台）

梦后楼台高锁，酒醒帘幕低垂。去年春恨却来时。落花人独立，微雨燕双飞。

记得小蘋初见，两重心字罗衣。琵琶弦上说相思。当时明月在，曾照彩云归。

44.     ****

秦观《满庭芳》（山抹微云）

山抹微云，天连衰草，画角声断谯门。暂停征棹，聊共引离尊。多少蓬莱旧事，空回首、烟霭纷纷。斜阳外，寒鸦万点，流水绕孤村。

销魂。当此际，香囊暗解，罗带轻分。谩赢得、青楼薄幸名存。此去何时见也，襟袖上、空惹啼痕。伤情处，高城望断，灯火已黄昏。

45.     ****

辛弃疾《水龙吟·登建康赏心亭》

楚天千里清秋，水随天去秋无际。遥岑远目，献愁供恨，玉簪螺髻。落日楼头，断鸿声里，江南游子，把吴钩看了，栏干拍遍，无人会、登临意。

休说鲈鱼堪鲙，尽西风，季鹰归未？求田问舍，怕应羞见，刘郎才气。可惜流年，忧愁风雨，树犹如此。倩何人，唤取盈盈翠袖，搵英雄泪。

46.     ****

辛弃疾《西江月》（茅檐低小）

茅檐低小，溪上青青草。醉里吴音相媚好，白发谁家翁媪。

大儿锄豆溪东，中儿正织鸡笼。最喜小儿无赖，溪头卧剥莲蓬。

47.     ****

白  朴  《沉醉东风·渔夫》

黄芦岸白蘋渡口，绿杨堤红蓼滩头。虽无刎颈交，却有忘机友。

点秋江白鹭沙鸥，傲杀人间万户侯，不识字烟波钓叟。

48.     ****

卢  挚  《沉醉东风·秋景》

挂绝壁松枝倒倚，落残霞孤鹜齐飞。四围不尽山，一望无穷水。

散西风满天秋意，夜静云帆月影低，载我在潇湘画里。

49.     ****

贯云石  《清江引·惜别》

若还与他相见时，道个真传示：不是不修书，不是无才思，绕清江买不得天样纸。

50.     ****

卢  挚  《沉醉东风》

恰离了绿水青山那答。 早来到竹篱茅舍人家。野花路畔开，村酒槽头榨。

直吃的欠欠答答。醉了山童不劝咱，白发上黄花乱插。

 

第六级

1.         ****

诗  经《君子于役》

君子于役，不知其期，曷至哉？鸡栖于埘，日之夕矣，羊牛下来。君子于役，如之何勿思！

君子于役，不日不月，曷其有佸？鸡栖于桀，日之夕矣，羊牛下括。君子于役，苟无饥渴！

2.         ****

屈  原《离骚》（帝高阳之苗裔兮——愿依彭咸之遗则）

帝高阳之苗裔兮，朕皇考曰伯庸。摄提贞于孟陬兮，惟庚寅吾以降。皇览揆余于初度兮，肇锡余以嘉名。名余曰正则兮，字余曰灵均。纷吾既有此内美兮，又重之以修能。扈江离与辟芷兮，纫秋兰以为佩。汩余若将不及兮，恐年岁之不吾与。朝搴阰之木兰兮，夕揽洲之宿莽。日月忽其不淹兮，春与秋其代序。惟草木之零落兮，恐美人之迟暮。不抚壮而弃秽兮，何不改乎此度？乘骐骥以驰骋兮，来吾道夫先路！昔三后之纯粹兮，固众芳之所在。杂申椒与菌桂兮，岂维纫夫蕙茝？彼尧舜之耿介兮，既遵道而得路。何桀纣之猖披兮，夫唯捷径以窘步！惟夫党人之偷乐兮，路幽昧以险隘。岂余身之惮殃兮，恐皇舆之败绩。忽奔走以先后兮，及前王之踵武。荃不察余之中情兮，反信馋而齌怒。余固知謇謇之为患兮，忍而不能舍也。指九天以为正兮，夫唯灵修之故也。约黄昏以为期兮，羌中道而改路。初既与余成言兮，后悔遁而有他。余既不难夫离别兮，伤灵修之数化。余既滋兰之九畹兮，又树蕙之百亩。畦留夷与揭车兮，杂杜蘅与方芷。冀枝叶之峻茂兮，愿竢时乎吾将刈。虽萎绝其亦何伤兮，哀众芳之芜秽。众皆竞进以贪婪兮，凭不厌乎求索。羌内恕己以量人兮，各兴心而嫉妒。忽驰骛以追逐兮，非余心之所急。老冉冉其将至兮，恐修名之不立。朝饮木兰之坠露兮，夕餐秋菊之落英。苟余情其信姱以练要兮，长顑颔亦何伤。揽木根以结茝兮，贯薜荔之落蕊。矫菌桂以纫蕙兮，索胡绳之纚纚。謇吾法夫前修兮，非世俗之所服。虽不周于今之人兮，愿依彭咸之遗则。

3.         ****

古诗十九首《西北有高楼》

西北有高楼，上与浮云齐。交疏结绮窗，阿阁三重阶。上有弦歌声，音响一何悲！谁能为此曲？无乃杞梁妻。清商随风发，中曲正徘徊。一弹再三叹，慷慨有余哀。不惜歌者苦，但伤知音稀。愿为双鸿鹄，奋翅起高飞。

4.         ****

曹  植《白马篇》

白马饰金羁，连翩西北驰。借问谁家子，幽并游侠儿。少小去乡邑，扬声沙漠垂。宿昔秉良弓，楛矢何参差。控弦破左的，右发摧月支。仰手接飞猱，俯身散马蹄。狡捷过猴猿，勇剽若豹螭。边城多警急，胡虏数迁移。羽檄从北来，厉马登高堤。长驱蹈匈奴，左顾陵鲜卑。弃身锋刃端。性命安可怀？父母且不顾。何言子与妻！名编壮士籍，不得中顾私。捐躯赴国难，视死忽如归。

5.         ****

左  思《咏史》（皓天舒白日）

皓天舒白日，灵景照神州。列宅紫宫里，飞宇若云浮。峨嵋高门内，蔼蔼皆王侯。自非攀龙客，何为歘来游？被褐出阊阖，高步追许由。振衣千仞岗，濯足万里流。

6.         ****

陶渊明《读山海经》（精卫衔微木）

精卫衔微木，将以填沧海。刑天舞干戚，猛志故常在。同物既无虑，化去不复悔。徒设在昔心，良晨讵可待。

7.         ****

谢  脁《晚登三山还望京邑》

灞涘望长安，河阳视京县。白日丽飞甍，参差皆可见。余霞散成绮，澄江静如练。喧鸟覆春洲，杂英满芳甸。去矣方滞淫，怀哉罢欢宴。佳期怅何许，泪下如流霰。有情知望乡，谁能鬒不变？

8.         ****

庾  信《春望》

春望上春台，春窗四面开。落花何假拂，风吹会并来。

9.         ****

《琅琊王歌辞》

新买五尺刀，悬着中梁柱。一日三摩娑，剧于十五女。

10.     ****

《西洲曲》

忆梅下西洲，折梅寄江北。单衫杏子红，双鬓鸦雏色。西洲在何处？两桨桥头渡。日暮伯劳飞，风吹乌臼树。树下即门前，门中露翠钿。开门郎不至，出门采红莲。采莲南塘秋，莲花过人头。低头弄莲子，莲子清如水。置莲怀袖中，莲心彻底红。忆郎郎不至，仰首望飞鸿。鸿飞满西洲，望郎上青楼。楼高望不见，尽日栏干头。栏干十二曲，垂手明如玉。卷帘天自高，海水摇空绿。海水梦悠悠，君愁我亦愁。南风知我意，吹梦到西洲。

11.     ****

杨广《野望》

寒鸦飞数点，流水绕孤村。斜阳欲落处，一望黯消魂。

12.     ****

苏味道《正月十五日夜》

火树银花合，星桥铁锁开。暗尘随马去，明月逐人来。游妓皆秾李，行歌尽落梅。金吾不禁夜，玉漏莫相催。

13.     ****

宋之问《渡汉江》

岭外音书断，经冬复历春。近乡情更怯，不敢问来人。

14.     ****

张说《送梁六自洞庭山》

巴陵一望洞庭秋，日见孤峰水上浮。闻道神仙不可接，心随湖水共悠悠。

15.     ****

张九龄《感遇》（兰叶春葳蕤）

兰叶春葳蕤，桂华秋皎洁。欣欣此生意，自尔为佳节。谁知林栖者，闻风坐相悦。草木有本心，何求美人折？

16.     ****

王维《送别》

下马饮君酒，问君何所之？君言不得意，归卧南山陲。但去莫复问，白云无尽时。

17.     ****

王昌龄《闺怨》（闺中少妇）

闺中少妇不知愁，春日凝妆上翠楼。忽见陌头杨柳色，悔教夫婿觅封侯。

18.     ****

李  白《赠孟浩然》

吾爱孟夫子，风流天下闻。红颜弃轩冕，白首卧松云。醉月频中圣，迷花不事君。高山安可仰，徒此揖清芬。

19.     ****

杜  甫《蜀相》

丞相祠堂何处寻，锦官城外柏森森。映阶碧草自春色，隔叶黄鹂空好音。三顾频烦天下计，两朝开济老臣心。出师未捷身先死，长使英雄泪满襟。

20.     ****

杜  甫《登岳阳楼》

昔闻洞庭水，今上岳阳楼。吴楚东南坼，乾坤日夜浮。亲朋无一字，老病有孤舟。戎马关山北，凭轩涕泗流。

21.     ****

刘长卿《重送裴郎中贬吉州》

猿啼客散暮江头，人自伤心水自流。同作逐臣君更远，青山万里一孤舟。

22.     ****

韩  愈《左迁至蓝关示侄孙湘》

一封朝奏九重天，夕贬潮州路八千。欲为圣朝除弊事，肯将衰朽惜残年。云横秦岭家何在？雪拥蓝关马不前。知汝远来应有意，好收吾骨瘴江边。

23.     ****

白居易《钱塘湖春行》

孤山寺北贾亭西，水面初平云脚低。几处早莺争暖树，谁家新燕啄春泥。乱花渐欲迷人眼，浅草才能没马蹄。最爱湖东行不足，绿杨阴里白沙堤。

24.     ****

李  贺《雁门太守行》

黑云压城城欲摧，甲光向月金鳞开。角声满天秋色里，塞上燕脂凝夜紫。半卷红旗临易水，霜重鼓寒声不起。报君黄金台上意，提携玉龙为君死。

25.     ****

杜  牧《寄扬州韩绰判官》

青山隐隐水迢迢，秋尽江南草木凋。二十四桥明月夜，玉人何处教吹箫。

26.     ****

温庭筠《商山早行》

晨起动征铎，客行悲故乡。鸡声茅店月，人迹板桥霜。槲叶落山路，枳花明驿墙。因思杜陵梦，凫雁满回塘。

27.     ****

欧阳修《戏答元珍》

春风疑不到天涯，二月山城未见花。残雪压枝犹有橘，冻雷惊笋欲抽芽。夜闻归雁生相思，病入新年感物华。曾是洛阳花下客，野芳虽晚不须嗟。

28.     ****

黄庭坚《雨中登岳阳楼望君山》（投荒万死）

投荒万死鬓毛斑，生入瞿塘滟滪关。 未到江南先一笑，岳阳楼上对君山。

29.     ****

黄庭坚《寄黄几复》

我居北海君南海，寄雁传书谢不能。桃李春风一杯酒，江湖夜雨十年灯。持家但有四立壁，治病不蕲三折肱。想得读书头已白，隔溪猿哭瘴溪藤。

30.     ****

陈师道《春怀示邻里》

断墙着雨蜗成字，老屋无僧燕作家。剩欲出门追语笑，却嫌归鬓着尘沙。风翻蛛网开三面，雷动蜂窠趁两衙。屡失南邻春事约，只今容有未开花。

31.     ****

李  煜《浪淘沙》（帘外雨潺潺）

帘外雨潺潺，春意阑珊。罗衾不耐五更寒。梦里不知身是客，一饷贪欢。

独自莫凭阑，无限江山。别时容易见时难。流水落花春去也，天上人间！

32.     ****

范仲淹《渔家傲》（塞下秋来）

塞下秋来风景异，衡阳雁去无留意。四面边声连角起。千嶂里，长烟落日孤城闭。

浊酒一杯家万里，燕然未勒归无计。羌管悠悠霜满地，人不寐，将军白发征夫泪！

33.     ****

欧阳修《蝶恋花》（庭院深深）

庭院深深深几许，杨柳堆烟，帘幕无重数。玉勒雕鞍游冶处，楼高不见章台路。

雨横风狂三月暮，门掩黄昏，无计留春住。泪眼问花花不语，乱红飞过秋千去。

34.     ****

晏几道《鹧鸪天》（彩袖殷勤）

彩袖殷勤捧玉钟，当年拚却醉颜红。舞低杨柳楼心月，歌尽桃花扇影风。

从别后，忆相逢。几回魂梦与君同。今宵剩把银釭照，犹恐相逢是梦中。

35.     ****

苏  轼《卜算子》（缺月挂疏桐）

缺月挂疏桐，漏断人初静。时见幽人独往来？缥缈孤鸿影。

惊起却回头，有恨无人省。拣尽寒枝不肯栖，寂寞沙洲冷。

36.     ****

贺  铸《青玉案》（凌波不过）

凌波不过横塘路，但目送、芳尘去。锦瑟华年谁与度？月台花榭，琐窗朱户，只有春知处。    

碧云冉冉蘅皋暮，彩笔新题断肠句。试问闲情都几许？一川烟草，满城风絮，梅子黄时雨。

37.     ****

李清照《永遇乐》（落日镕金）

落日镕金，暮云合璧，人在何处？染柳烟浓，吹梅笛怨，春意知几许。元宵佳节，融和天气，次第岂无风雨。来相召、香车宝马，谢他酒朋诗侣。

中州盛日，闺门多暇，记得偏重三五。铺翠冠儿，捻金雪柳，簇带争济楚。如今憔悴，风鬟霜鬓，怕见夜间出去。不如向、帘儿底下，听人笑语。

38.     ****

李清照《武陵春》（风住尘香）

风住尘香花已尽，日晚倦梳头。物是人非事事休。欲语泪先流。

闻说双溪春尚好，也拟泛轻舟。只恐双溪舴艋舟。载不动、许多愁。

39.     ****

张孝祥《念奴娇》（洞庭青草）

洞庭青草，近中秋、更无一点风色。玉鉴琼田三万顷，着我扁舟一叶。素月分辉，明河共影，表里俱澄澈。悠然心会，妙处难与君说。

应念岭海经年，孤光自照，肝肺皆冰雪。短发萧骚襟袖冷，稳泛沧浪空阔。尽挹西江，细斟北斗，万象为宾客。扣舷独啸，不知今夕何夕？

40.     ****

陆  游《卜算子》（驿外断桥边）

驿外断桥边，寂寞开无主。已是黄昏独自愁，更着风和雨。

无意苦争春，一任群芳妒。零落成泥碾作尘，只有香如故。

41.     ****

辛弃疾《菩萨蛮》（郁孤台下）

郁孤台下清江水，中间多少行人泪。东北是长安，可怜无数山。

青山遮不住，毕竟江流去。江晚正愁予，山深闻鹧鸪。

42.     ****

辛弃疾《破阵子》（醉里挑灯）

醉里挑灯看剑，梦回吹角连营。八百里分麾下炙，五十弦翻塞外声，沙场秋点兵。

马作的卢飞快，弓如霹雳弦惊。了却君王天下事，赢得生前身后名，可怜白发生！

43.     ****

蒋  捷《虞美人》（少年听雨）

少年听雨歌楼上。红烛昏罗帐。壮年听雨客舟中。江阔云低、断雁叫西风。

而今听雨僧庐下。鬓已星星也。悲欢离合总无情。一任阶前、点滴到天明。

44.     ****

元好问《摸鱼儿》（问世间）

问世间，情是何物，直教生死相许。天南地北双飞客，老翅几回寒暑。欢乐趣，离别苦。就中更有痴儿女，君应有语，渺万里层云，千山暮雪，只影为谁去。

横汾路，寂寞当年萧鼓。荒烟依旧平楚，招魂楚些何嗟及。山鬼自啼风雨，天也妒。来信与、莺儿燕子俱黄土。千秋万古。为留待骚人，狂歌痛饮，来访燕丘处。

45.     ****

卢  挚 《蟾宫曲》

沙三伴哥来嗏，两腿青泥，只为捞虾。太公庄上，杨柳阴中，磕破西瓜。小二哥昔涎剌塔，碌轴上淹着个琵琶，看荞麦开花，绿豆生芽。无是无非，快活煞庄家。

46.     ****

卢  挚 《殿前欢》

酒杯浓，一葫芦春色醉山翁。 一葫芦酒压花梢重，随我奚童。葫芦干兴不穷，谁人共，一带青山送。 乘风列子，列子乘风。

47.     ****

贯云石 《清江引》

弃微名去来心快哉，一笑白云外。知音三五人，痛饮何妨碍？醉袍袖舞嫌天地窄。

48.     ****

乔  吉 《满庭芳·渔父词》

秋江暮景，胭脂林障，翡翠山屏。几年罢却青山兴，直泛沧溟。卧御榻弯的腿疼，坐羊皮惯得身轻。风初定，丝纶慢整，牵动一潭星。

49.     ****

张可久 《人月圆·山中书事》

兴亡千古繁华梦，诗眼倦天涯。孔林乔木，吴宫蔓草，楚庙寒鸦。数间茅舍，藏书万卷，投老村家。山中何事？松花酿酒，春水煎茶。

50.     ****

薛论道 《黄莺儿·塞上重阳》

荏苒又重阳，拥旌旄倚太行，登临疑是青云上。天长地长，云茫水茫，胡尘静扫山河壮。望遐荒，王庭何在？万里尽秋霜。

第七级

1.         ****

诗  经《击鼓》

击鼓其镗，踊跃用兵。土国城漕，我独南行。

从孙子仲，平陈与宋。不我以归，忧心有忡。

爰居爰处？爰丧其马？于以求之？于林之下。

死生契阔，与子成说。执子之手，与子偕老。

于嗟阔兮，不我活兮。于嗟洵兮，不我信兮。

2.         ****

诗  经《木瓜》

投我以木瓜，报之以琼琚。匪报也，永以为好也。

投我以木桃，报之以琼瑶。匪报也，永以为好也。

投我以木李，报之以琼玖。匪报也，永以为好也。

3.         ****

屈  原《山鬼》

若有人兮山之阿，被薜荔兮带女罗。既含睇兮又宜笑，子慕予兮善窈窕。乘赤豹兮从文狸，辛夷车兮结桂旗。被石兰兮带杜衡，折芳馨兮遗所思。余处幽篁兮终不见天，路险难兮独后来。表独立兮山之上，云容容兮而在下。杳冥冥兮羌昼晦，东风飘兮神灵雨。留灵修兮憺忘归，岁既晏兮孰华予！采三秀兮于山间，石磊磊兮葛蔓蔓。怨公子兮怅忘归。君思我兮不得闲。山中人兮芳杜若，饮石泉兮荫松柏。君思我兮然疑作，雷填填兮雨冥冥，猨啾啾兮狖夜鸣。风飒飒兮木萧萧，思公子兮徒离忧。

4.         ****

汉乐府《十五从军征》

十五从军征，八十始得归。道逢乡里人，家中有阿谁？遥看是君家，松柏冢垒垒。兔从狗窦入，雉从梁上飞，中庭生旅榖，井上生旅葵。舂榖持作饭，采葵持作羹。羹饭一时熟，不知饴阿谁。出门东向看，泪落沾我衣。

5.         ****

何  逊《相送》

客心已百念，孤游重千里。江暗雨欲来，浪白风初起。

6.         ****

薛道衡《人日思归》

入春才七日，离家已二年。人归落雁后，思发在花前。

7.         ****

孟浩然《秋登万山寄张五》

北山白云里，隐者自怡悦。相望试登高，心飞逐鸟灭。愁因薄暮起，兴是清境发。时见归村人，沙行渡头歇。天边树若荠，江畔洲如月。何当载酒来，共醉重阳节。

8.         ****

孟浩然《耶溪泛舟》                                          

落景余清辉，轻桡弄溪渚。澄明爱水物，临泛何容与。白首垂钓翁，新妆浣纱女。相看未相识，脉脉不得语。

9.         ****

储光羲《江南曲》（日暮长江里）

日暮长江里，相邀归渡头。落花如有意，来去逐船流。

10.     ****

李  白《行路难》（金樽清酒）

金樽清酒斗十千，玉盘珍馐直万钱。停杯投箸不能食，拔剑四顾心茫然。欲渡黄河冰塞川，将登太行雪暗天。闲来垂钓碧溪上，忽复乘舟梦日边。行路难！行路难！多岐路，今安在？长风破浪会有时，直挂云帆济沧海。

11.     ****

李  白《上李邕》

大鹏一日同风起，抟摇直上九万里。假令风歇时下来，犹能簸却沧溟水。世人见我恒殊调，闻余大言皆冷笑。宣父犹能畏后生，丈夫未可轻年少。

12.     ****

杜  甫《望岳》

岱宗夫如何？齐鲁青未了。造化钟神秀，阴阳割昏晓。荡胸生层云，决眦入归鸟。会当凌绝顶，一览众山小。

13.     ****

杜  甫《春日忆李白》

白也诗无敌，飘然思不群。清新庾开府，俊逸鲍参军。渭北春天树，江东日暮云。何时一樽酒，重与细论文。

14.     ****

杜甫《奉赠韦左丞丈二十二韵》                                 

纨袴不饿死，儒冠多误身。丈人试静听，贱子请具陈。甫昔少年日，早充观国宾。读书破万卷，下笔如有神。赋料扬雄敌，诗看子建亲。李邕求识面，王翰愿卜邻。自谓颇挺出，立登要路津。致君尧舜上，再使风俗淳。此意竟萧条，行歌非隐沦。骑驴三十载，旅食京华春。朝扣富儿门，暮随肥马尘。残杯与冷炙，到处潜悲辛。主上顷见征，歘然欲求伸。青冥却垂翅，蹭蹬无纵鳞。甚愧丈人厚，甚知丈人真。每于百僚上，猥颂佳句新。窃效贡公喜，难甘原宪贫。焉能心怏怏，只是走踆踆。今欲东入海，即将西去秦。尚怜终南山，回首清渭滨。常拟报一饭，况怀辞大臣。白鸥没浩荡，万里谁能驯。

15.     ****

张籍《节妇吟》

君知妾有夫，赠妾双明珠。感君缠绵意，系在红罗襦。妾家高楼连苑起，良人执戟明光里。知君用心如日月，事夫誓拟同生死。还君明珠双泪垂，恨不相逢未嫁时。

16.     ****

朱庆馀《闺意献张水部》

洞房昨夜停红烛，待晓堂前拜舅姑。妆罢低声问夫婿，画眉深浅入时无？

17.     ****

李贺《李凭箜篌引》

吴丝蜀桐张高秋，空山凝云颓不流。江娥啼竹素女愁，李凭中国弹箜篌。昆山玉碎凤凰叫，芙蓉泣露香兰笑。十二门前融冷光，二十三丝动紫皇。女娲炼石补天处，石破天惊逗秋雨。梦入神山教神妪，老鱼跳波瘦蛟舞。吴质不眠倚桂树，露脚斜飞湿寒兔。

18.     ****

柳宗元《登柳州城楼寄漳汀封连四州》

城上高楼接大荒，海天愁思正茫茫。惊风乱飐芙蓉水，密雨斜侵薜荔墙。岭树重遮千里目，江流曲似九回肠。共来百越文身地，犹自音书滞一乡。

19.     ****

柳宗元《与浩初上人同看山寄京华亲故》

海畔尖山似剑铓，秋来处处割愁肠。若为化得身千亿，散上峰头望故乡。

20.     ****

孟  郊《登科后》

昔日龌龊不足夸，今朝放荡思无涯。春风得意马蹄疾，一日看尽长安花。

21.     ****

孟郊《游子吟》

慈母手中线，游子身上衣。临行密密缝，意恐迟迟归。谁言寸草心，报得三春晖。

22.     ****

贾  岛《题李凝幽居》

闲居少邻并，草径入荒园。鸟宿池边树，僧敲月下门。过桥分野色，移石动云根。暂去还来此，幽期不负言。

23.     ****

李  贺《致酒行》

零落栖迟一杯酒，主人奉觞客长寿。主父西游困不归，家人折断门前柳。吾闻马周昔作新丰客，天荒地老无人识。空将笺上两行书，直犯龙颜请恩泽。我有迷魂招不得，雄鸡一声天下白。少年心事当拏云，谁念幽寒坐呜呃。

24.     ****

李商隐《晚晴》

深居俯夹城，春去夏犹清。天意怜幽草，人间重晚晴。并添高阁迥，微注小窗明。越鸟巢干后，归飞体更轻。

25.     ****

李商隐《隋宫》

乘兴南游不戒严，九重谁省谏书函。春风举国裁宫锦，半作障泥半作帆。

26.     ****

罗隐《西施》                                                

家国兴亡自有时，吴人何苦怨西施。西施若解倾吴国，越国亡来又是谁。

27.     ****

罗隐《自遣》                                                 

得即高歌失即休，多愁多恨亦悠悠。今朝有酒今朝醉，明日愁来明日愁。

28.     ****

曹松《己亥岁二首（僖宗广明元年）》（泽国江山）

泽国江山入战图，生民何计乐樵苏。凭君莫话封侯事，一将功成万骨枯。传闻一战百神愁，两岸强兵过未休。谁道沧江总无事，近来长共血争流。

29.     ****

欧阳修《画眉鸟》

百啭千声随意移，山花红紫树高低。始知锁向金笼听，不及林间自在啼。

30.     ****

王安石《钟山即事》

涧水无声绕竹流，竹西花草弄春柔。茅檐相对坐终日，一鸟不鸣山更幽。

31.     ****

黄庭坚《雨中登岳阳楼望君山》（投荒万死）

投荒万死鬓毛斑，生出瞿塘滟滪关。未到江南先一笑，岳阳楼上对君山。

32.     ****

陈师道《示三子》

去远即相忘，归近不可忍。儿女已在眼，眉目略不省。喜极不得语，泪尽方一哂。了知不是梦，忽忽心未稳。

33.     ****

赵师秀《约客》

黄梅时节家家雨，青草池塘处处蛙。有约不来过夜半，闲敲棋子落灯花。

34.     ****

黄景仁《癸巳除夕偶成》

千家笑语漏迟迟，忧患潜从物外知， 悄立市桥人不识，一星如月看多时。

35.     ****

龚自珍《己亥杂诗》（浩荡离愁）

浩荡离愁白日斜，吟鞭东指即天涯。 落红不是无情物，化作春泥更护花。

36.     ****

《忆秦娥》（箫声咽）

箫声咽，秦娥梦断秦楼月。秦楼月，年年柳色，灞陵伤别。

乐游原上清秋节，咸阳古道音尘绝。音尘绝，西风残照，汉家陵阙。

37.     ****

王安石《桂枝香·金陵怀古》

登临送目。正故国晚秋，天气初肃。千里澄江似练，翠峰如簇。征帆去棹残阳里，背西风、酒旗斜矗。彩舟云淡，星河鹭起，画图难足。

念往昔、繁华竞逐。叹门外楼头，悲恨相续。千古凭高，对此谩嗟荣辱。六朝旧事随流水，但寒烟芳草凝绿。至今商女，时时犹唱，后庭遗曲。

38.     ****

欧阳修《朝中措》（平山阑槛）

平山阑槛倚晴空。山色有无中。手种堂前垂柳，别来几度春风。

文章太守，挥毫万字，一饮千钟。行乐直须年少，樽前看取衰翁。

39.     ****

欧阳修《浪淘沙》（把酒祝东风）

把酒祝东风，且共从容。垂杨紫陌洛城东，总是当时携手处，游遍芳丛。

聚散苦匆匆，此恨无穷。今年花胜去年红，可惜明年花更好，知与谁同？

40.     ****

柳永《鹤冲天》（黄金榜上）

黄金榜上，偶失龙头望。明代暂遗贤，如何向？未遂风云便，争不恣狂荡？何须论得丧。才子词人，自是白衣卿相。

烟花巷陌，依约丹青屏障。幸有意中人，堪寻访。且恁偎红翠，风流事、平生畅。青春都一饷。忍把浮名，换了浅斟低唱。

41.     ****

苏  轼《临江仙》（夜饮东坡）

夜饮东坡醒复醉，归来仿佛三更。家童鼻息已雷鸣。敲门都不应，倚杖听江声。

长恨此身非我有，何时忘却营营。夜阑风静縠纹平。小舟从此逝，江海寄余生。

42.     ****

辛弃疾《永遇乐》（千古江山）

千古江山，英雄无觅、孙仲谋处。舞榭歌台，风流总被、雨打风吹去。斜阳草树，寻常巷陌，人道寄奴曾住。想当年、金戈铁马，气吞万里如虎。

元嘉草草，封狼居胥，赢得仓皇北顾。四十三年，望中犹记、烽火扬州路。可堪回首，佛狸祠下，一片神鸦社鼓！凭谁问、廉颇老矣，尚能饭否？

43.     ****

姜  夔《点绛唇》（燕雁无心）

燕雁无心，太湖西畔随云去。数峰清苦。商略黄昏雨。

第四桥边，拟共天随住。今何许。凭阑怀古，残柳参差舞。

44.     ****

关汉卿  《一枝花·不伏老》

我是个蒸不烂、煮不熟、捶不匾、炒不爆、响珰珰一粒铜豌豆，恁子弟每谁教你钻入他锄不断、斫不下、解不开、顿不脱、慢腾腾千层锦套头？我玩的是梁园月，饮的是东京酒，赏的是洛阳花，攀的是章台柳。我也会围棋、会蹴踘、会打围、会插科、会歌舞、会吹弹、会咽作、会吟诗、会双陆。你便是落了我牙、歪了我嘴、瘸了我腿、折了我手，天赐与我这几般儿歹症候，尚兀自不肯休！则除是阎王亲自唤，神鬼自来勾。三魂归地府，七魄丧冥幽。天哪！那其间才不向烟花路儿上走！

45.     ****

乔  吉  《绿么遍·自述》  

不占龙头选，不入名贤传。时时酒圣，处处诗禅。烟霞状元，江湖醉仙。笑谈便是编修院。留连，批风抹月四十年。

46.     ****

无名氏《锁南枝》

傻俊角我的哥，和块黄泥儿捏咱两个，捏一个儿你，捏一个儿我。捏的来一似活托，捏的来同床上歇卧。将泥人儿摔碎，着水儿重和过。再捏一个你，再捏一个我。哥哥身上也有妹妹，妹妹身上也有哥哥。

47.     ****

白  朴 《天净沙·冬》

一声画角谯门，半庭新月黄昏，雪里山前水滨。竹篱茅舍，淡烟衰草孤村。

48.     ****

关汉卿《单刀会》

大江东去浪千叠，引着这数十人驾着这小舟一叶。又不比九重龙凤阙，可正是千丈虎狼穴。大丈夫心别，我觑这单刀会似赛村社。
水涌山叠，年少周郎何处也？不觉的灰飞烟灭，可怜黄盖转伤嗟。破曹的樯橹一时绝，鏖兵的江水犹然热，好教我情惨切！这也不是江水，二十年流不尽的英雄血！

49.     ****

纳兰性德《采桑子》

谁翻乐府凄凉曲？风也萧萧，雨也萧萧，瘦尽灯花又一宵。

不知何事萦怀抱，醒也无聊，醉也无聊，梦也何曾到谢桥。

50.     ****

纳兰性德《画堂春》

一生一代一双人，争教两处销魂？相思相望不相亲，天为谁春！

浆向蓝桥易乞，药成碧海难奔。若容相访饮牛津，相对忘贫。

 

第八级

1.         ****

诗  经《卷耳》

采采卷耳，不盈顷筐。嗟我怀人，寘彼周行。

陟彼崔嵬，我马虺隤。我姑酌彼金罍，维以不永怀。

陟彼高冈，我马玄黄。我姑酌彼兕觥，维以不永伤。

陟彼砠矣，我马瘏矣，我仆痡矣，云何吁矣。

2.         ****

诗  经《柏舟》

泛彼柏舟，在彼中河。髧彼两髦，实为我仪，之死矢靡它。母也天只，不谅人只！

泛彼柏舟，在彼河侧。髧彼两髦。实为我特，之死矢靡慝。母也天只，不谅人只！

3.         ****

屈原《橘颂》

后皇嘉树，橘徕服兮。受命不迁，生南国兮。深固难徙，更壹志兮。绿叶素荣，纷其可喜兮。曾枝剡棘，圆果抟兮。青黄杂糅，文章烂兮。精色内白，类任道兮。纷缊宜修，姱而不丑兮。嗟尔幼志，有以异兮。独立不迁，岂不可喜兮? 深固难徙，廓其无求兮。苏世独立，横而不流兮。闭心自慎，终不过失兮。秉德无私，参天地兮。愿岁并谢，与长友兮。淑离不淫，梗其有理兮。年岁虽少，可师长兮。行比伯夷，置以为像兮。

4.         ****

汉乐府《饮马长城窟行》

青青河畔草，绵绵思远道。远道不可思，宿昔梦见之。梦见在我傍，忽觉在他乡。他乡各异县，辗转不可见。枯桑知天风，海水知天寒，入门各自媚，谁肯相为言！客从远方来，遗我双鲤鱼。呼儿烹鲤鱼，中有尺素书。长跪读素书，书中竟何如：上言加餐食，下言长相忆。

5.         ****

古诗十九首《生年不满百》

生年不满百，常怀千岁忧。昼短苦夜长，何不秉烛游？为乐当及时，何能待来兹。愚者爱惜费，但为后世嗤。仙人王子乔，难可与等期。

6.         ****

曹  操《蒿里行》

关东有义士，兴兵讨群凶。初期会盟津，乃心在咸阳。军合力不齐，踌躇而雁行。势利使人争，嗣还自相戕。淮南弟称号，刻玺於北方。铠甲生虮虱，万姓以死亡。白骨露于野，千里无鸡鸣。生民百遗一，念之断人肠。

7.         ****

曹  植《野田黄雀行》

高树多悲风，海水扬其波。利剑不在掌，结友何须多！不见篱间雀，见鹞自投罗？罗家得雀喜，少年见雀悲。拔剑捎罗网，黄雀得飞飞。飞飞摩苍天，来下谢少年。

8.         ****

陶渊明《读山海经》（孟夏草木长）

孟夏草木长，绕屋树扶疏。众鸟欣有托，吾亦爱吾庐。既耕亦已种，时还读我书。穷巷隔深辙，颇回故人车。欢然酌春酒，摘我园中蔬。微雨从东来，好风与之俱。泛览周王传，流观山海图。俯仰终宇宙，不乐复何如！

9.         ****

庾  信《拟咏怀》（榆关断音信）

榆关断音信，汉使绝经过。胡笳落泪曲，羌笛断肠歌。纤腰减束素，别泪损横波。恨心终不歇，红颜无复多。枯木期填海，青山望断河。

10.     ****

杨  炯《从军行》

烽火照西京，心中自不平。牙璋辞凤阙，铁骑绕龙城。雪暗凋旗画，风多杂鼓声。宁为百夫长，胜作一书生。

11.     ****

王  维《送沈子福归江东》

杨柳渡头行客稀，罟师荡桨向临圻。唯有相思似春色，江南江北送君归。

12.     ****

孟浩然《与诸子登岘山》

人事有代谢，往来成古今。江山留胜迹，我辈复登临。水落鱼梁浅，天寒梦泽深。羊公碑字在，读罢泪沾襟。

13.     ****

王昌龄《长信秋词五首》（奉帚平明）

奉帚平明金殿开，且将团扇暂裴回。玉颜不及寒鸦色，犹带昭阳日影来。

14.     ****

李  白《蜀道难》

噫吁戏！危乎高哉！蜀道之难，难于上青天！蚕丛及鱼凫，开国何茫然。尔来四万八千岁，不与秦塞通人烟。西当太白有鸟道，可以横绝峨眉颠。地崩山摧壮士死，然后天梯石栈相钩连。上有六龙回日之高标，下有冲波逆折之回川。黄鹤之飞尚不得过，猿猱欲度愁攀援。青泥何盘盘，百步九折萦岩峦。扪参历井仰胁息，以手抚膺坐长叹。问君西游何时还，畏途巉岩不可攀。但见悲鸟号古木，雄飞雄从绕林间。又闻子规啼夜月，愁空山。蜀道之难难于上青天，使人听此凋朱颜。连峰去天不盈尺，枯松倒挂倚绝壁。飞湍瀑流争喧豗，砯崖转石万壑雷。其险也如此，嗟尔远道之人胡为乎来哉！剑阁峥嵘而崔嵬，一夫当关，万夫莫开。所守或匪亲，化为狼与豺。朝避猛虎，夕避长蛇。磨牙吮血，杀人如麻。锦城虽云乐，不如早还家。蜀道之难，难于上青天！侧身西望长咨嗟。

15.     ****

李 白《子夜吴歌》（长安一片月）

长安一片月，万户捣衣声。秋风吹不尽，总是玉关情。何日平胡虏，良人罢远征。

16.     ****

杜  甫《羌村三首》（峥嵘赤云西）

峥嵘赤云西，日脚下平地。柴门鸟雀噪，归客千里至。妻孥怪我在，惊定还拭泪。世乱遭飘荡，生还偶然遂。邻人满墙头，感叹亦嘘欷。夜阑更秉烛，相对如梦寐。

17.     ****

杜  甫《江村》

清江一曲抱村流，长夏江村事事幽。自去自来堂上燕，相亲相近水中鸥。老妻画纸为棋局，稚子敲针作钓钩。多病所须唯药物，微躯此外更何求。

18.     ****

杜  甫《曲江二首》（朝回日日）

朝回日日典春衣，每日江头尽醉归。酒债寻常行处有，人生七十古来稀。穿花蛱蝶深深见，点水蜻蜓款款飞。传语风光共流转，暂时相赏莫相违。

19.     ****

杜  甫《新婚别》

兔丝附蓬麻，引蔓故不长。嫁女与征夫，不如弃路旁。结发为妻子，席不暖君床。暮婚晨告别，无乃太匆忙。君行虽不远，守边赴河阳。妾身未分明，何以拜姑嫜。父母养我时，日夜令我藏。生女有所归，鸡狗亦得将。君今往死地，沈痛迫中肠。誓欲随君去，形势反苍黄。勿为新婚念，努力事戎行。妇人在军中，兵气恐不扬。自嗟贫家女，久致罗襦裳。罗襦不复施，对君洗红妆。仰视百鸟飞，大小必双翔。人事多错迕，与君永相望。

20.     ****

杜  甫《旅夜书怀》

细草微风岸，危樯独夜舟。星垂平野阔，月涌大江流。名岂文章著，官因老病休。飘飘何所似，天地一沙鸥。

21.     ****

白居易《琵琶行》（浔阳江头夜送客……唯见江心秋月白）

浔阳江头夜送客，枫叶荻花秋瑟瑟。主人下马客在船，举酒欲饮无管弦。醉不成欢惨将别，别时茫茫江浸月。忽闻水上琵琶声，主人忘归客不发。寻声暗问弹者谁？琵琶声停欲语迟。移船相近邀相见，添酒回灯重开宴。千呼万唤始出来，犹抱琵琶半遮面。转轴拨弦三两声，未成曲调先有情。弦弦掩抑声声思，似诉平生不得意。低眉信手续续弹，说尽心中无限事。轻拢慢捻抹复挑，初为霓裳后六幺。大弦嘈嘈如急雨，小弦切切如私语。嘈嘈切切错杂弹，大珠小珠落玉盘。间关莺语花底滑，幽咽泉流水下滩。冰泉冷涩弦凝绝，凝绝不通声暂歇。别有幽愁暗恨生，此时无声胜有声。银瓶乍破水浆迸，铁骑突出刀枪鸣。曲终收拨当心画，四弦一声如裂帛。东舟西舫悄无言，唯见江心秋月白。

22.     ****

韩  愈《山石》

山石荦确行径微，黄昏到寺蝙蝠飞。升堂坐阶新雨足，芭蕉叶大栀子肥。僧言古壁佛画好，以火来照所见稀。铺床拂席置羹饭，疏粝亦足饱我饥。夜深静卧百虫绝，清月出岭光入扉。天明独去无道路，出入高下穷烟霏。山红涧碧纷烂漫，时见松枥皆十围。当流赤足踏涧石，水声激激风吹衣。人生如此自可乐，岂必局束为人鞿？嗟哉吾党二三子，安得至老不更归。

23.     ****

刘禹锡《元和十年自朗州召至京戏赠看花诸君子》

紫陌红尘拂面来，无人不道看花回。玄都观里桃千树，尽是刘郎去后栽。

24.     ****

李  贺《苏小小墓》

幽兰露，如啼眼。无物结同心，烟花不堪剪。草如茵，松如盖。风为裳，水为珮。油壁车，夕相待。冷翠烛，劳光彩。西陵下，风吹雨。

25.     ****

李  贺《南园》（寻章摘句）

寻章摘句老雕虫，晓月当帘挂玉弓。不见年年辽海上，文章何处哭秋风。

26.     ****

陈陶《陇西行》（誓扫匈奴）

誓扫匈奴不顾身，五千貂锦丧胡尘。可怜无定河边骨，犹是春闺梦里人。

27.     ****

李商隐《安定城楼》

迢递高城百尺楼，绿杨枝外尽汀洲。贾生年少虚垂泪，王粲春来更远游。永忆江湖归白发，欲回天地入扁舟。不知腐鼠成滋味，猜意鸳雏竟未休。

28.     ****

李商隐《马嵬》（海外徒闻）

海外徒闻更九州，他生未卜此生休。空闻虎旅传宵柝，无复鸡人报晓筹。此日六军同驻马，当时七夕笑牵牛。如何四纪为天子，不及卢家有莫愁。

29.     ****

范成大《自横塘桥过黄山》

阵阵轻寒细马骄，竹林茅店小帘招。东风已绿南溪水，更染溪南万柳条。

30.     ****

杨万里《小雨》

雨来细细复疏疏，纵不能多不肯无。似妒诗人山入眼，千峰故隔一帘珠。

31.     ****

杨万里《闲居初夏午睡起二绝句》（梅子留酸）

梅子留酸软齿牙，芭蕉分绿与窗纱。日长睡起无情思，闲看儿童捉柳花。

32.     ****

林  升《题临安邸》

山外青山楼外楼，西湖歌舞几时休。暖风薰得游人醉，直把杭州作汴州。

33.     ****

龚自珍《咏史》

金粉东南十五州，万重恩怨属名流。牢盆狎客操全算，团扇才人踞上游。避席畏闻文字狱，著书都为稻粱谋。田横五百人安在，难道归来尽列侯？

34.     ****

李白《菩萨蛮》（平林漠漠）

平林漠漠烟如织，寒山一带伤心碧。暝色入高楼，有人楼上愁。

玉阶空伫立，宿鸟归飞急。何处是归程，长亭更短亭。

35.     ****

白居易《长相思》（汴水流）

汴水流，泗水流。流到瓜洲古渡头，吴山点点愁。

思悠悠，恨悠悠。恨到归时方始休，月明人倚楼。

36.     ****

冯延巳《谒金门》（风乍起）

风乍起，吹皱一池春水。闲引鸳鸯芳径里，手捋红杏蕊。斗鸭阑干独倚，碧玉搔头斜坠。终日望君君不至，举头闻鹊喜。

杨柳陌，宝马嘶空无迹。新著荷衣人未识，年年江海客。梦觉巫山春色，醉眼飞花狼藉。起舞不辞无气力，爱君吹玉笛。

37.     ****

李煜《破阵子》（四十年来）

四十年来家国，三千里地山河。凤阁龙楼连霄汉，玉树琼枝作烟萝。几曾识干戈？一旦归为臣虏，沈腰潘鬓消磨。最是仓皇辞庙日，教坊犹奏别离歌。垂泪对宫娥。

38.     ****

范仲淹《苏幕遮》（碧云天）

碧云天，黄叶地。秋色连波，波上寒烟翠。山映斜阳天接水。芳草无情，更在斜阳外。

黯乡魂，追旅思。夜夜除非，好梦留人睡。明月楼高休独倚。酒入愁肠，化作相思泪。

39.     ****

欧阳修《踏莎行》（候馆梅残）

候馆梅残，溪桥柳细。草薰风暖摇征辔。离愁渐远渐无穷，迢迢不断如春水。

寸寸柔肠，盈盈粉泪，楼高莫近危阑倚。平芜尽处是春山，行人更在春山外。

40.     ****

李清照《醉花阴》（薄雾浓云）

薄雾浓云愁永昼，瑞脑消金兽。佳节又重阳，玉枕纱厨，半夜凉初透。

东篱把酒黄昏后，有暗香盈袖。莫道不消魂，帘卷西风，人似黄花瘦。

41.     ****

辛弃疾《青玉案》（东风夜放）

东风夜放花千树。更吹落、星如雨。宝马雕车香满路。凤箫声动，玉壶光转，一夜鱼龙舞。 蛾儿雪柳黄金缕。笑语盈盈暗香去。众里寻他千百度。蓦然回首，那人却在，灯火阑珊处。

42.     ****

文天祥《念奴娇·驿中别友人》

水天空阔，恨东风，不借世间英物。蜀鸟吴花残照里，忍见荒城颓壁。铜雀春情，金人秋泪，此恨凭谁雪？堂堂剑气，斗牛空认奇杰。那信江海余生，南行万里。属扁舟齐发，正为鸥盟留醉眼，细看涛生云灭。睨柱吞嬴，回旗走懿，千古冲冠发。伴人无寐，秦淮应是孤月。

43.     ****

乔  吉  《折桂令·荆溪即事》 

问荆溪溪上人家。为甚人家。不种梅花。

老树支门。荒蒲绕岸。苦竹圈笆。白水黄沙。倚偏阑干。数尽啼鸦。

44.     ****

张可久  《凭阑人·江夜》

江水澄澄江月明，江上何人掐玉筝？隔江和泪听，满江长叹声。

45.     ****

夏完淳《别云间》

三年羁旅客，今日又南冠。无限山河泪，谁言天地宽？已知泉路近，欲别故乡难。毅魄归来日，灵旗空际看。

46.     ****

顾贞观《金缕曲》

季子平安否？便归来，平生万事，那堪回首？行路悠悠谁慰藉？母老家贫子幼。记不起、从前杯酒。魑魅搏人应见惯，总输他、覆雨翻云手。冰与雪，周旋久。

泪痕莫滴牛衣透。数天涯、依然骨肉，几家能够？比似红颜多命薄，更不如今还有。只绝塞、苦寒难受。廿载包胥承一诺，盼乌头马角终相救。置此札，君怀袖。

47.     ****

陈维崧《醉落魄》咏鹰

寒山几堵，风低削碎中原路。秋空一碧无今古。醉袒貂裘，略记寻呼处。

男儿身手和谁赌？老来猛气还轩举。人间多少闲狐兔。月黑沙黄，此际偏思汝。

48.     ****

朱彝尊《卖花声》雨花台

衰柳白门湾，潮打城还，小长干接大长干。歌板酒旗零落尽，剩有鱼竿。

秋草六朝寒，花雨空坛，更无人处一凭栏。燕子斜阳来又去，如此江山。

49.     ****

李玉《千忠戮·惨睹》节选

收拾起大地山河一担装，四大皆空相。历尽了渺渺程途、漠漠平林、叠叠高山、滚滚长江。但见那寒云惨雾和愁织，受不尽苦风凄雨带怨长。雄城壮，看江山无恙，谁识我一瓢一笠到襄阳。

50.     ****

曹雪芹《红楼梦·聪明累》

机关算尽，太聪明，反算了卿卿性命！生前心已碎，死后性空灵。家富人宁，终有个，家亡人散各奔腾。枉费了意悬悬半世心，好一似荡悠悠三更梦。忽喇喇似大厦倾，昏惨惨似灯将尽。呀！一场欢喜忽悲辛。叹人世，终难定！

第九级

1.         ****

诗  经《月出》

月出皎兮，佼人僚兮，舒窈纠兮。劳心悄兮。

月出皓兮，佼人懰兮，舒忧受兮。劳心慅兮。

月出照兮，佼人燎兮，舒夭绍兮。劳心惨兮。

2.         ****

诗  经《氓》

氓之蚩蚩，抱布贸丝。匪来贸丝，来即我谋。送子涉淇，至于顿丘。匪我愆期，子无良媒。

将子无怒，秋以为期。乘彼垝垣，以望复关。不见复关，泣涕涟涟。既见复关，载笑载言。

尔卜尔筮，体无咎言。以尔车来，以我贿迁。桑之未落，其叶沃若。于嗟鸠兮，无食桑葚。

于嗟女兮，无与士耽。士之耽兮，犹可说也。女之耽兮，不可说也。桑之落矣，其黄而陨。

自我徂尔，三岁食贫。淇水汤汤，渐车帷裳。女也不爽，士贰其行。士也罔极，二三其德。

三岁为妇，靡室劳矣。夙兴夜寐，靡有朝矣。言既遂矣，至于暴矣。兄弟不知，咥其笑矣。

静言思之，躬自悼矣。及尔偕老，老使我怨。淇则有岸，隰则有泮。总角之宴，言笑晏晏。

信誓旦旦，不思其反。反是不思，亦已焉哉。

3.         ****

屈原《国殇》

操吴戈兮被犀甲，车错毂兮短兵接。旌蔽日兮敌若云，矢交坠兮士争先。凌余阵兮躐余行，左骖殪兮右刃伤。埋两轮兮絷四马，援玉枹兮击鸣鼓。天时怼兮威灵怒，严杀尽兮弃原野。出不入兮往不返，平原忽兮路超远。带长剑兮挟秦弓，首身离兮心不惩。诚既勇兮又以武，终刚强兮不可凌。身既死兮神以灵，子魂魄兮为鬼雄。

4.         ****

汉乐府《东门行》

出东门，不顾归；来入门，怅欲悲。盎中无斗米储，还视架上无悬衣。拔剑东门去，舍中儿母牵衣啼：他家但愿富贵，贱妾与君共餔糜。上用仓浪天故，下当用此黄口儿。今非！咄，行！吾去为迟！白发时下难久居。

5.         ****

汉乐府《上山采蘼芜》

上山采蘼芜，下山逢故夫。长跪问故夫：新人复何如？新人虽言好，未若故人姝。颜色类相似，手爪不相如。新人从门入，故人从阁去。新人工织缣，故人工织素。织缣日一匹，织素五丈余。将缣来比素，新人不如故。

6.         ****

古诗十九首《青青河畔草》

青青河畔草，郁郁园中柳。盈盈楼上女，皎皎当窗牖。娥娥红粉妆11，纤纤出素手。昔为倡家女，今为荡子妇。荡子行不归，空床难独守。

7.         ****

古诗十九首《回车驾言迈》

回车驾言迈，悠悠涉长道。四顾何茫茫，东风摇百草。所遇无故物，焉得不速老。盛衰各有时，立身苦不早。人生非金石，岂能长寿考。奄忽随物化，荣名以为宝。

8.         ****

刘  桢《赠从弟》（亭亭山上松）

亭亭山上松，瑟瑟谷中风。风声一何盛，松枝一何劲！冰霜正惨凄，终岁常端正。岂不罹凝寒，松柏有本性。

9.         ****

陆  凯《赠范晔诗》

折花逢驿使，寄与陇头人。江南无所有，聊赠一枝春。

10.     ****

王  维《辋川闲居赠裴秀才迪》

寒山转苍翠，秋水日潺湲。倚杖柴门外，临风听暮蝉。渡头余落日，墟里上孤烟。复值接舆醉，狂歌五柳前。

11.     ****

孟浩然《夏日兰亭怀辛大》

山光忽西落，池月渐东上。散发乘夜凉，开轩卧闲敞。荷风送香气，竹露滴清响。欲取鸣琴弹，恨无知音赏。感此怀故人，中宵劳梦想。

12.     ****

高  适《封丘县》

我本渔樵孟诸野，一生自是悠悠者。乍可狂歌草泽中，宁堪作吏风尘下。只言小邑无所为，公门百事皆有期。拜迎官长心欲碎，鞭挞黎庶令人悲。归来向家问妻子，举家尽笑今如此。生事应须南亩田，世情付与东流水。梦想旧山安在哉，为衔君命且迟回。乃知梅福徒为尔，转忆陶潜归去来。

13.     ****

李  白《登金陵凤凰台》

凤凰台上凤凰游，凤去台空江自流。吴宫花草埋幽径，晋代衣冠成古丘。三山半落青天外，二水中分白鹭洲。总为浮云能蔽日，长安不见使人愁。

14.     ****

李  白《闻王昌龄左迁龙标遥有此寄》

杨花落尽子规啼，闻道龙标过五溪。我寄愁心与明月，随风直到夜郎西。

15.     ****

贾岛《忆江上吴处士》

闽国扬帆后，蟾蜍亏复圆。秋风吹渭水，落叶满长安。此地聚会夕，当时雷雨寒。兰桡殊未返，消息海云端。

16.     ****

孟郊《怨诗》

试妾与君泪，两处滴池水。看取芙蓉花，今年为谁死。

17.     ****

李  贺《梦天》

老兔寒蟾泣天色，云楼半开壁斜白。玉轮轧露湿团光，鸾珮相逢桂香陌。黄尘清水三山下，更变千年如走马。遥望齐州九点烟，一泓海水杯中泻。

18.     ****

柳宗元《别舍弟宗一》

零落残红倍黯然，双垂别泪越江边。一身去国六千里，万死投荒十二年。桂岭瘴来云似墨，洞庭春尽水如天。欲知此后相思梦，长在荆门郢树烟。

19.     ****

杜  牧《九日齐山登高》

江涵秋影雁初飞，与客携壶上翠微。尘世难逢开口笑，菊花须插满头归。但将酩酊酬佳节，不用登临恨落晖。古往今来只如此，牛山何必独沾衣。

20.     ****

李商隐《嫦娥》

云母屏风烛影深，长河渐落晓星沉。嫦娥应悔偷灵药，碧海青天夜夜心。

21.     ****

秦韬玉《贫女》

蓬门未识绮罗香，拟托良媒益自伤。谁爱风流高格调，共怜时世俭梳妆。敢将十指夸针巧，不把双眉斗画长。苦恨年年压金线，为他人作嫁衣裳。

22.     ****

王禹偁《村行》

马穿山径菊初黄，信马悠悠野兴长。万壑有声含晚籁，数峰无语立斜阳。棠梨叶落胭脂色，荞麦花开白雪香。何事吟余忽惆怅，村桥原树似吾乡。

23.     ****

苏舜钦《淮中晚泊犊头》

春阴垂野草青青，时有幽花一树明。晚泊孤舟古祠下，满川风雨看潮生。

24.     ****

王安石《明妃曲》（明妃初出汉宫时）

明妃初出汉宫时，泪湿春风鬓脚垂。低徊顾影无颜色，尚得君王不自持。归来却怪丹青手，入眼平生几曾有。意态由来画不成，当时枉杀毛延寿。一去心知更不归，可怜着尽汉宫衣。寄声欲问塞南事，只有年年鸿雁飞。家人万里传消息，好在毡城莫相忆。君不见咫尺长门闭阿娇，人生失意无南北。

25.     ****

黄庭坚《戏呈孔毅父》

管城子无肉食相，孔方兄有绝交书。文章功用不经世，何异丝窠缀露珠。校书著作频诏除，犹能上车问何如。忽忆僧床同野饭，梦随秋雁到东湖。

26.     ****

黄庭坚《王充道送水仙花五十支》

凌波仙子生尘袜，水上轻盈步微月。是谁招此断肠魂，种作寒花寄愁绝。含香体素欲倾城，山矾是弟梅是兄。 坐对真成被花恼，出门一笑大江横。

27.     ****

黄庭坚《登快阁》

痴儿了却公家事，快阁东西倚晚晴。落木千山天远大，澄江一道月分明。朱弦已为佳人绝，青眼聊因美酒横。万里归船弄长笛，此心吾与白鸥盟。

28.     ****

黄庭坚《喜太守毕朝散致政》

功名富贵两蜗角，险阻艰难一酒杯。 百体观来身是幻，万夫争处首先回。

29.     ****

陈与义《伤春》

庙堂无策可平戎，坐使甘泉照夕烽。初怪上都闻战马，岂知穷海看飞龙。孤臣霜发三千丈，每岁烟花一万重。稍喜长沙向延阁，疲兵敢犯犬羊锋。

30.     ****

曾公亮《宿甘露寺僧舍》

枕中云气千峰近，床底松声万壑哀。要看银山拍天浪，开窗放入大江来。

31.     ****

陆游《游山西村》

莫笑农家腊酒浑，丰年留客足鸡豚。山重水复疑无路，柳暗花明又一村。箫鼓追随春社近，衣冠简朴古风存。从今若许闲乘月，拄杖无时夜叩门。

32.     ****

陆游《关山月》

和戎诏下十五年，将军不战空临边。朱门沉沉按歌舞，厩马肥死弓断弦。戍楼刁斗催落月，三十从军今白发。笛里谁知壮士心，沙头空照征人骨。中原干戈古亦闻，岂有逆胡传子孙。遗民忍死望恢复，几处今宵垂泪痕！

33.     ****

杨万里《暮热游荷池上五首》

细草摇头忽报侬，披襟拦得一西风。荷花入暮犹愁热，低面深藏碧伞中。

34.     ****

徐  俯《春游湖》

双飞燕子几时回，夹岸桃花蘸水开。春雨断桥人不渡，小舟撑出柳荫来。

35.     ****

文天祥《过零丁洋》

辛苦遭逢起一经，干戈落落四周星。山河破碎风抛絮，身世飘摇雨打萍。惶恐滩头说惶恐，零丁洋里叹零丁。人生自古谁无死，留取丹心照汗青。

36.     ****

元好问《壬辰十二月车驾东狩后即事》

金惨澹龙蛇日斗争，干戈直欲尽生灵。高原出水山河改，战地风来草木腥。精卫有冤填瀚海，包胥无泪哭秦庭。并州豪杰知谁在，莫拟分军下井陉。

37.     ****

曹雪芹《葬花吟》

花谢花飞花满天，红消香断有谁怜？游丝软系飘春榭，落絮轻沾扑绣帘？闺中女儿惜春暮，愁绪满怀无释处；手把花锄出绣闺，忍踏落花来复去？柳丝榆荚自芳菲，不管桃飘与李飞；桃李明年能再发，明年闺中知有谁？三月香巢已垒成，梁间燕子太无情！明年花发虽可啄，却不道人去梁空巢也倾。一年三百六十日，风刀霜剑严相逼。明媚鲜妍能几时，一朝飘泊难寻觅。花开易见落难寻，阶前闷杀葬花人。独倚花锄泪暗洒，洒上空枝见血痕。杜鹃无语正黄昏，荷锄归去掩重门。青灯照壁人初睡，冷雨敲窗被未温。为奴底事倍伤神，半为怜春半恼春：怜春忽至恼忽去，至又无言去不闻。昨宵庭外悲歌发，知是花魂与鸟魂？花魂鸟魂总难留，鸟自无言花自羞。愿奴胁下生双翼，随花飞到天尽头。天尽头，何处有香丘？未若锦囊收艳骨，一抔净土掩风流。质本洁来还洁去，强于污淖陷渠沟。尔今死去侬收葬，未卜侬身何日丧？侬今葬花人笑痴，他年葬侬知是谁？试看春残花渐落，便是红颜老死时；一朝春尽红颜老，花落人亡两不知！

38.     ****

秋  瑾  《黄海舟中日人索句并见日俄战争地图》

万里乘风去复来，只身东海挟春雷。忍看图画移颜色，肯使江山付劫灰。浊酒不销忧国泪，救时应仗出群才。拼将十万头颅血，须把乾坤力挽回。

39.     ****

冯延巳《鹊踏枝》（谁道闲情）

谁道闲情抛弃久，每到春来，惆怅还依旧。日日花前常病酒，不辞镜里朱颜瘦。

河畔青芜堤上柳。为问新愁，何事年年有。独立小桥风满袖，平林新月人归后。

40.     ****

苏  轼《水龙吟》次韵章质夫杨花词

似花还似非花，也无人惜从教坠。抛家傍路，思量却是，无情有思。萦损柔肠，困酣娇眼，欲开还闭。梦随风万里，寻郎去处，又还被、莺呼起。

不恨此花飞尽，恨西园、落红难缀。晓来雨过，遗踪何在，一池萍碎。春色三分，二分尘土，一分流水。细看来，不是杨花点点，是离人泪。

41.     ****

周邦彦《六丑》（正单衣试酒）

正单衣试酒，恨客里、光阴虚掷，愿春暂留。春归如过翼，一去无迹。为问花何在，夜来风雨，葬楚宫倾国。钗钿堕处遗香泽，乱点桃蹊，轻翻柳陌。多情为谁追惜。但蜂媒蝶使，时叩窗隔。

东园岑寂，渐蒙笼暗碧。静绕珍丛底，成叹息。长条故惹行客，似牵衣待话，别情无极。残英小、强簪巾帻。终不似一朵，钗头颤袅，向人欹侧。漂流处、莫趁潮汐。恐断红、尚有相思字，何由见得。

42.     ****

欧阳修《生查子》（去年元夜时）

去年元夜时，花市灯如昼。月到柳梢头，人约黄昏后。

今年元夜时，月与灯依旧。不见去年人，泪满春衫袖。

43.     ****

贺  铸《鹧鸪天》（重过阊门）

重过阊门万事非。同来何事不同归。梧桐半死清霜后，头白鸳鸯失伴飞。

原上草，露初晞。旧栖新垅两依依。空床卧听南窗雨，谁复挑灯夜补衣。

44.     ****

姜  夔《暗香》（旧时月色）

旧时月色。算几番照我，梅边吹笛。唤起玉人，不管清寒与攀摘。何逊而今渐老，都忘却、春风词笔。但怪得、竹外疏花，香冷入瑶席。

江国。正寂寂。叹寄与路遥，夜雪初积。翠尊易泣。红萼无言耿想忆。长记曾携手处，千树压、西湖寒碧。又片片、吹尽也，几时见得。

45.     ****

陆  游《钗头凤》（红酥手）

红酥手，黄滕酒，满城春色宫墙柳。东风恶，欢情薄，一怀愁绪，几年离索。错错错。

春如旧，人空瘦，泪痕红浥鲛绡透。桃花落，闲池阁，山盟虽在，锦书难托。莫莫莫。

46.     ****

辛弃疾《西江月》（明月别枝）

明月别枝惊鹊，清风半夜鸣蝉。稻花香里说丰年，听取蛙声一片。

七八个星天外，两三点雨山前。旧时茅店社林边，路转溪头忽见。

47.     ****

辛弃疾《丑奴儿》（少年不识）

少年不识愁滋味，爱上层楼。爱上层楼，为赋新词强说愁。

而今识尽愁滋味，欲说还休。欲说还休，却道天凉好个秋。

48.     ****

吴文英《风入松》（听风听雨）

听风听雨过清明，愁草瘗花铭。楼前绿暗分携路，一丝柳、一寸柔情。料峭春寒中酒，交加晓梦啼莺。

西园日日扫林亭，依旧赏新晴。黄蜂频扑秋千索，有当时、纤手香凝。惆怅双鸳不到，幽阶一夜苔生。

49.     ****

刘过《沁园春》（斗酒彘肩）

斗酒彘肩，风雨渡江，岂不快哉！被香山居士，约林和靖，与坡仙老，驾勒吾回。坡谓：西湖正如西子，浓抹淡妆临照台。二公者，皆掉头不顾，只管传杯。

白言：天竺去来，图画里峥嵘楼阁开。爱纵横二涧，东西水绕，两峰南北，高下云堆。逋曰：不然，暗香浮动，不若孤山先访梅。须晴去，访稼轩未晚，且此徘徊。

50.     ****

卢  挚 《蟾宫曲》

想人生七十犹稀，百岁光阴，先过了三十。七十年间，十岁顽童，十载尪羸。五十年除分昼黑，刚分得一半儿白日。风雨相催，兔走乌飞。仔细沉吟，都不如快活了便宜。

第十级

1.         ****

诗  经《溱洧》

溱与洧，方涣涣兮。士与女，方秉蕑兮。女曰观乎？士曰既且，且往观乎！

洧之外，洵訏且乐。维士与女，伊其相谑，赠之以勺药。

溱与洧，浏其清矣。士与女，殷其盈矣。女曰观乎？士曰既且，且往观乎？

洧之外，洵訏且乐。维士与女，伊其将谑，赠之以勺药。

2.         ****

诗  经《硕鼠》

硕鼠硕鼠，无食我黍！三岁贯女，莫我肯顾。逝将去女，适彼乐土。乐土乐土，爰得我所！

硕鼠硕鼠，无食我麦！三岁贯女，莫我肯德。逝将去女，适彼乐国。乐国乐国，爰得我直！

硕鼠硕鼠，无食我苗！三岁贯女，莫我肯劳。逝将去女，适彼乐郊。乐郊乐郊，谁之永号！

3.         ****

汉乐府《战城南》

战城南，死郭北，野死不葬乌可食。为我谓乌：且为客豪！野死谅不葬，腐肉安能去子逃！水深激激，蒲苇冥冥；枭骑战斗死，驽马徘徊鸣。梁筑室，何以南，何以北？禾黍不获君何食？愿为忠臣安可得？思子良臣。良臣诚可思：朝行出攻，暮不夜归！

4.         ****

刘彻《秋风辞》

秋风起兮白云飞，草木黄落兮雁南归。兰有秀兮菊有芳，携佳人兮不能忘。泛楼船兮济汾河，横中流兮扬素波，箫鼓鸣兮发棹歌，欢乐极兮哀情多，少壮几时兮奈老何！

5.         ****

古诗十九首《明月何皎皎》

明月何皎皎，照我罗床帏。忧愁不能寐，揽衣起徘徊。客行虽云乐，不如早旋归。出户独彷徨，愁思当告谁。引领还入房，泪下沾裳衣。

6.         ****

曹植《赠白马王彪》

谒帝承明庐。逝将归旧疆。清晨发皇邑。日夕过首阳。伊洛广且深。欲济川无梁。泛舟越洪涛。怨彼东路长。顾瞻恋城阙。引领情内伤。

太谷何寥廓。山树郁苍苍。霖雨泥我涂。流潦浩纵横。中逵绝无轨。改辙登高冈。修坂造云日。我马玄以黄。

玄黄犹能进。我思郁以纡。郁纡将何念。亲爱在离居。本图相与偕。中更不克俱。鸱枭鸣衡轭。豺狼当路衢。苍蝇间白黑。谗巧反亲疏。欲还绝无蹊。揽辔止踟蹰。

踟蹰亦何留。相思无终极。秋风发微凉。寒蝉鸣我侧。原野何萧条。白日忽西匿。归鸟赴乔林。翩翩厉羽翼。孤兽走索羣。衔草不遑食。感物伤我怀。抚心长太息。

太息将何为。天命与我违。奈何念同生。一往形不归。孤魂翔故域。灵柩寄京师。存者忽复过。亡没身自衰。人生处一世。去若朝露晞。年在桑榆间。影响不能追。自顾非金石。咄唶令心悲。

心悲动我神。弃置莫复陈。丈夫志四海。万里犹比邻。恩爱茍不亏。在远分日亲。何必同衾帱。然后展殷懃。忧思成疾疢。无乃儿女仁。仓卒骨肉情。能不怀苦辛。

苦辛何虑思。天命信可疑。虚无求列仙。松子久吾欺。变故在斯须。百年谁能持。离别永无会。执手将何时。王其爱玉体。俱享黄发期。收泪即长路。援笔从此辞。

7.         ****

阮籍《咏怀》（独坐空堂上）

独坐空堂上，谁可与欢者。出门临永路，不见行车马。登高望九州，悠悠分旷野。孤鸟西北飞，离兽东南下。日暮思亲友，晤言用自写。

8.         ****

嵇  康《赠秀才入军》（息徒兰圃）

息徒兰圃，秣马华山。流磻平皋，垂纶长川。目送归鸿，手挥五弦。俯仰自得，游心泰玄。嘉彼钓叟，得鱼忘筌。郢人逝矣，谁与尽言。

9.         ****

陶渊明《移居二首》（春秋多佳日）

春秋多佳日，登高赋新诗。过门更相呼，有酒斟酌之。农务各自归，闲暇辄相思。相思则披衣，言笑无厌时。此理将不胜，无为忽去兹。衣食当须纪，力耕不吾欺。

10.     ****

鲍  照《拟行路难》（奉君金卮之美酒）

奉君金卮之美酒，玳瑁玉匣之雕琴，七彩芙蓉之羽帐，九华蒲萄之锦衾。红颜零落岁将暮，寒光宛转时欲沉。愿君裁悲且减思，听我抵节行路吟。不见柏梁铜雀上，宁闻古时清吹音。

11.     ****

庾  信《拟咏怀》（楚材称晋用）

楚材称晋用，秦臣即赵冠。离宫延子产，羁旅接陈完。寓卫非所寓，安齐独未安。雪泣悲去鲁，悽然忆相韩。唯彼穷途恸，知余行路难。

12.     ****

阴  铿《晚出新亭》

大江一浩荡，离悲足几重。潮落犹如盖，云昏不作峰。远戍唯闻鼓，寒山但见松。九十方称半，归途讵有踪。

13.     ****

张九龄《感遇》（兰叶春葳蕤）

兰叶春葳蕤，桂华秋皎洁。欣欣此生意，自尔为佳节。谁知林栖者，闻风坐相悦。草木有本心，何求美人折。

14.     ****

王  维《渭川田家》

斜阳照墟落，穷巷牛羊归。野老念牧童，依杖候荆扉。雉雊麦苗秀，蚕眠桑叶稀。田夫荷锄至，相见语依依。即此羡闲逸，怅然吟式微。

15.     ****

李白《与史郎中钦听黄鹤楼上吹笛》

一为迁客去长沙，西望长安不见家。黄鹤楼中吹玉笛，江城五月落梅花。

16.     ****

李  白《庐山谣寄卢侍御虚舟》

我本楚狂人，凤歌笑孔丘。手持绿玉杖，朝别黄鹤楼。五岳寻仙不辞远，一生好入名山游。庐山秀出南斗傍，屏风九叠云锦张，影落明湖青黛光。金阙前开二峰长，银河倒挂三石梁。香炉瀑布遥相望，回崖沓嶂凌苍苍。翠影红霞映朝日，鸟飞不到吴天长。登高壮观天地间，大江茫茫去不还。黄云万里动风色，白波九道流雪山。好为庐山谣，兴因庐山发。闲窥石镜清我心，谢公行处苍苔没。早服还丹无世情，琴心三叠道初成。遥见仙人彩云里，手把芙蓉朝玉京。先期汗漫九垓上，愿接卢敖游太清。

17.     ****

杜  甫《咏怀古迹五首》（群山万壑）

群山万壑赴荆门，生长明妃尚有村。一去紫台连朔漠，独留青冢向黄昏。画图省识春风面，环佩空归月夜魂。千载琵琶作胡语，分明怨恨曲中论。

18.     ****

杜甫《秋兴八首》（闻道长安）

闻道长安似弈棋，百年世事不胜悲。王侯第宅皆新主，文武衣冠异昔时。直北关山金鼓振，征西车马羽书驰。鱼龙寂寞秋江冷，故国平居有所思。

19.     ****

韦应物《寄全椒山中道士》

今朝郡斋冷，忽念山中客。涧底束荆薪，归来煮白石。欲持一瓢酒，远慰风雨夕。落叶满空山，何处寻行迹。

20.     ****

白居易《长恨歌》

汉皇重色思倾国，御宇多年求不得。杨家有女初长成，养在深闺人未识。天生丽质难自弃，一朝选在君王侧。回眸一笑百媚生，六宫粉黛无颜色。春寒赐浴华清池，温泉水滑洗凝脂。侍儿扶起娇无力，始是新承恩泽时。云鬓花颜金步摇，芙蓉帐暖度春宵。春宵苦短日高起，从此君王不早朝。承欢侍宴无闲暇，春从春游夜专夜。后宫佳丽三千人，三千宠爱在一身。金屋妆成娇侍夜，玉楼宴罢醉和春。姊妹弟兄皆列土，可怜光彩生门户。遂令天下父母心，不重生男重生女。骊宫高处入青云，仙乐风飘处处闻。缓歌慢舞凝丝竹，尽日君王看不足。渔阳鼙鼓动地来，惊破霓裳羽衣曲。九重城阙烟尘生，千乘万骑西南行。翠华摇摇行复止，西出都门百余里。六军不发无奈何，宛转蛾眉马前死。花钿委地无人收，翠翘金雀玉搔头。君王掩面救不得，回看血泪相和流。黄埃散漫风萧索，云栈萦纡登剑阁。峨嵋山下少人行，旌旗无光日色薄。蜀江水碧蜀山青，圣主朝朝暮暮情。行宫见月伤心色，夜雨闻铃肠断声。天旋日转回龙驭，到此踌躇不能去。马嵬坡下泥土中，不见玉颜空死处。君臣相顾尽沾衣，东望都门信马归。归来池苑皆依旧，太液芙蓉未央柳。芙蓉如面柳如眉，对此如何不泪垂。春风桃李花开夜，秋雨梧桐叶落时。西宫南苑多秋草，宫叶满阶红不扫。梨园弟子白发新，椒房阿监青娥老。夕殿萤飞思悄然，孤灯挑尽未成眠。迟迟钟鼓初长夜，耿耿星河欲曙天。鸳鸯瓦冷霜华重，翡翠衾寒谁与共。悠悠生死别经年，魂魄不曾来入梦。临邛道士鸿都客，能以精诚致魂魄。为感君王展转思，遂教方士殷勤觅。排空驭气奔如电，升天入地求之遍。上穷碧落下黄泉，两处茫茫皆不见。忽闻海上有仙山，山在虚无缥缈间。楼阁玲珑五云起，其中绰约多仙子。中有一人字太真，雪肤花貌参差是。金阙西厢叩玉扃，转教小玉报双成。闻道汉家天子使，九华帐里梦魂惊。揽衣推枕起裴回，珠箔银屏逦迤开。云鬓半偏新睡觉，花冠不整下堂来。风吹仙袂飘飖举，犹似霓裳羽衣舞。玉容寂寞泪阑干，梨花一枝春带雨。含情凝睇谢君王，一别音容两渺茫。昭阳殿里恩爱绝，蓬莱宫中日月长。回头下望人寰处，不见长安见尘雾。唯将旧物表深情，钿合金钗寄将去。钗留一股合一扇，钗擘黄金合分钿。但教心似金钿坚，天上人间会相见。临别殷勤重寄词，词中有誓两心知。七月七日长生殿，夜半无人私语时。在天愿作比翼鸟，在地愿为连理枝。天长地久有时尽，此恨绵绵无绝期。

21.     ****

刘叉《姚秀才爱予小剑因赠》

一条古时水，向我手心流。临行泻赠君，勿薄细碎仇。

22.     ****

杜  牧《遣怀》

落魄江南载酒行，楚腰肠断掌中轻。十年一觉扬州梦，赢得青楼薄幸名。

23.     ****

杜  牧《秋夕》

红烛秋光冷画屏，轻罗小扇扑流萤。天阶夜色凉如水，坐看牵牛织女星。

24.     ****

李商隐《无题》（飒飒东风）

飒飒东风细雨来，芙蓉塘外有轻雷。金蟾啮锁烧香入，玉虎牵丝汲井回。贾氏窥帘韩掾少，宓妃留枕魏王才。春心莫共花争发，一寸相思一寸灰。

25.     ****

梅尧臣《鲁山山行》

适与野情惬，千山高复低。好峰随处改，幽径独行迷。霜落熊升树，林空鹿饮溪。人家在何许，云外一声鸡。

26.     ****

赵师秀《数日》

数日秋风欺病夫，尽吹黄叶下庭芜。林疏放得遥山出，又被云遮一半无。

27.     ****

杨万里《过松源晨炊漆公店》

莫言下岭便无难，赚得行人空喜欢。正入万山圈子里，一山放过一山拦。

28.     ****

欧阳修《赠王介甫》

翰林风月三千首，吏部文章二百年。老去自怜心尚在，后来谁与子争先。朱门歌舞争新态，绿绮尘埃试拂弦。常恨闻名不相识，相逢罇酒盍留连。

29.     ****

苏轼《正月二十日与潘郭二生出郊寻春，忽记去年是日同至女王城作诗，乃和前韵》

东风未肯入东门，走马还寻去岁春。人似秋鸿来有信，事如春梦了无痕。江城白酒三杯酽，野老苍颜一笑温。已约年年为此会，故人不用赋招魂。

30.     ****

黄庭坚《绝句》（书当快意）

书当快意读易尽，客有可人期不来。世事相违每如此，好怀百岁几回开？

31.     ****

陈与义《中牟道中二首》（杨柳招人）

杨柳招人不待媒，蜻蜓近马忽相猜。如何得与凉风约，不共尘沙一并来。

32.     ****

陆  游《秋夜将晓，出篱门迎凉有感》

三万里河东入海，五千仞岳上摩天。遗民泪尽胡尘里，南望王师又一年。

33.     ****

文天祥《正气歌》

天地有正气，杂然赋流形。下则为河岳，上则为日星。于人曰浩然，沛乎塞苍冥。皇路当清夷，含和吐明庭。时穷节乃见，一一垂丹青。在齐太史简，在晋董狐笔。在秦张良椎，在汉苏武节。为严将军头，为嵇侍中血。为张睢阳齿，为颜常山舌。或为辽东帽，清操厉冰雪。或为出师表，鬼神泣壮烈。或为渡江楫，慷慨吞胡羯。或为击贼笏，逆竖头破裂。是气所磅礴，凛烈万古存。当其贯日月，生死安足论。地维赖以立，天柱赖以尊。三纲实系命，道义为之根。嗟予遘阳九，隶也实不力。楚囚缨其冠，传车送穷北。鼎镬甘如饴，求之不可得。阴房阗鬼火，春院闭天黑。牛骥同一皂，鸡栖凤凰食。一朝蒙雾露，分作沟中瘠。如此再寒暑，百沴自辟易。哀哉沮洳场，为我安乐国。岂有他缪巧，阴阳不能贼。顾此耿耿在，仰视浮云白。悠悠我心悲，苍天曷有极。哲人日已远，典刑在夙昔。风檐展书读，古道照颜色。

34.     ****

元好问《论诗绝句》（望帝春心）

望帝春心托杜鹃，佳人锦色怨华年。诗家总爱西昆好，独恨无人作郑笺。

35.     ****

元好问《论诗绝句》（池塘春草）

池塘春草谢家春，万古千秋五字新。传语闭门陈正字，可怜无补费精神。

36.     ****

杨维桢《不赴召有述》 

皇帝书征老秀才，秀才懒下读书台。子房本为韩仇出，诸葛应知汉祚开。太守枉于堂下拜，使臣空向日边回。老夫一管春秋笔，留向胸中取次裁。

37.     ****

晏  殊《破阵子》（燕子来时）

燕子来时新社，梨花落后清明。池上碧苔三四点，叶底黄鹂一两声，日长飞絮轻。

巧笑东邻女伴，采桑径里逢迎。疑怪昨宵春梦好，元是今朝斗草赢，笑从双脸生。

38.     ****

宋  祁《木兰花》（东城渐觉）

东城渐觉风光好，縠皱波纹迎客棹。绿杨烟外晓寒轻，红杏枝头春意闹。

浮生长恨欢娱少，肯爱千金轻一笑。为君持酒劝斜阳，且向花间留晚照。

39.     ****

柳  永《蝶恋花》（伫倚危楼）

伫倚危楼风细细，望极春愁，黯黯生天际。草色烟光残照里，无言谁会凭阑意。

拟把疏狂图一醉，对酒当歌，强乐还无味。衣带渐宽终不悔，为伊消得人憔悴。

40.     ****

苏  轼《蝶恋花》（花褪残红）

花褪残红青杏小，燕子飞时，绿水人家绕。枝上柳绵吹又少，天涯何处无芳草。

墙里秋千墙外道，墙外行人，墙里佳人笑。笑渐不闻声渐悄，多情却被无情恼。

41.     ****

秦  观《浣溪沙》（漠漠轻寒）

漠漠轻寒上小楼，晓阴无赖似穷秋。淡烟流水画屏幽。

自在飞花轻似梦，无边丝雨细如愁。宝帘闲挂小银钩。

42.     ****

周邦彦《兰陵王·柳》

柳阴直，烟里丝丝弄碧。隋堤上、曾见几番，拂水飘绵送行色。登临望故国，谁识京华倦客。长亭路，年去岁来，应折柔条过千尺。

闲寻旧踪迹。又酒趁哀弦，灯照离席。梨花榆火催寒食。愁一箭风快，半篙波暖，回头迢递便数驿，望人在天北。

凄恻，恨堆积。渐别浦萦回，津堠岑寂。斜阳冉冉春无极。念月榭携手，露桥闻笛。沈思前事，似梦里，泪暗滴。

43.     ****

辛弃疾《鹧鸪天》（壮岁旌旗）

壮岁旌旗拥万夫。锦襜突骑渡江初。燕兵夜娖银(革录)，汉箭朝飞金仆姑。

追往事，叹今吾。春风不染白髭须。都将万字平戎策，换得东家种树书。

44.     ****

辛弃疾《南乡子》（何处望神州）

何处望神州，满眼风光北固楼。千古兴亡多少事，悠悠，不尽长江滚滚流。

年少万兜鍪，坐断东南战未休。天下英雄谁敌手，曹刘，生子当如孙仲谋。

45.     ****

吴文英《八声甘州》（渺空烟四远）

渺空烟四远，是何年、青天坠长星。幻苍崖云树，名娃金屋，残霸宫城。箭径酸风射眼，腻水染花腥。时靸双鸳响，廊叶秋声。

宫里吴王沉醉，倩五湖倦客，独钓醒醒。问苍波无语，华发奈山青。水涵空、阑干高处，送乱鸦、斜日落渔汀。连呼酒，上琴台去，秋与云平。

46.     ****

史达祖《双双燕》（过春社了）

过春社了，度帘幕中间，去年尘冷。差池欲住，试入旧巢相并。还相雕梁藻井。又软语、商量不定。飘然快拂花梢，翠尾分开红影。

芳径，芹泥雨润。爱贴地争飞，竞夸轻俊。红楼归晚，看足柳昏花暝。应自栖香正稳。便忘了、天涯芳信。愁损翠黛双蛾，日日画阑独凭。

47.     ****

蒋  捷《一剪梅》（一片春愁）

一片春愁待酒浇，江上舟摇，楼上帘招。秋娘度与泰娘娇，风又飘飘，雨又萧萧。

何日归家洗客袍，银字笙调，心字香烧。流光容易把人抛，红了樱桃，绿了芭蕉。

48.     ****

张  炎《解连环》（楚江空晚）

楚江空晚，怅离群万里，恍然惊散。自顾影、欲下寒塘，正沙净草枯，水平天远。写不成书，只寄得、相思一点。料因循误了，残毡拥雪，故人心眼。

谁怜旅愁荏苒。谩长门夜悄，锦筝弹怨。想伴侣、犹宿芦花，也曾念春前，去程应转。暮雨相呼，怕蓦地、玉关重见。未羞他、双燕归来，画帘半卷。

49.     ****

马致远 《夜行船·秋思》

[拨不断] 利名竭，是非绝。红尘不向门前惹，绿树偏宜屋角遮。青山正补墙头缺，竹篱茅舍。

[离亭宴煞] 蛩吟一觉才宁贴，鸡鸣万事无休歇。争名利，何年是彻。密匝匝蚁排兵，乱纷纷蜂酿蜜，闹攘攘蝇争血。裴公绿野堂，陶令白莲社。爱秋来那些：和露摘黄花，带霜烹紫蟹，煮酒烧红叶。人生有限杯，几个登高节。嘱咐俺顽童记者：便北海探吾来，道东篱醉了也。

50.     ****

唐  寅《桃花庵歌》

桃花坞里桃花庵，桃花庵下桃花仙。桃花仙人种桃树，又摘桃花卖酒钱。酒醒只在花前坐，酒醉换来花下眠。半醒半醉日复日，花落花开年复年。但愿老死花酒间，不愿鞠躬车马前。车尘马足富者趣，酒盏花枝贫者缘。若将富贵比贫贱，一在平地一在天。若将贫贱比车马，他得驱驰我得闲。别人笑我忒疯癫，我笑别人看不穿。不见五陵豪杰墓，无花无酒锄做田。

51.     ****

韦庄《秦妇吟》 

中和癸卯春三月， 
洛阳城外花如雪。 
东西南北路人绝， 
绿杨悄悄香尘灭。 
路旁忽见如花人， 
独向绿杨阴下歇。 
凤侧鸾欹髩脚斜， 
红攒翠敛眉心折。 
借问女郎何处来， 
含颦欲语声先咽。 
回头敛袂谢行人， 
丧乱漂沦何堪说。 
三年陷贼留秦地， 
依稀记得秦中事。 
君能为妾解征鞍， 
妾亦与君停玉趾。 
前年庚子腊月五， 
正闭金笼教鹦鹉。 
斜开鸾镜懒梳头， 
闲凭雕拦慵不语。 
忽看门外起红尘， 
已见街中擂金鼓。 
居人走出半仓皇， 
朝士归来尚疑误。 
是时四面官军入， 
拟向潼关为警急。 
皆言博野自相持， 
尽道贼军来未及。 
须臾主父乘奔至， 
下马如门痴似醉。 
适逢紫盖去蒙尘， 
已见白旗来匝地。 
扶羸携幼竞相呼， 
上屋缘墙不知次。 
南邻走入北邻藏， 
东邻走向西邻避。 
北邻诸妇咸相凑， 
户外崩腾如走兽。 
轰轰崐崐乾坤动， 
万马雷声从地涌。 
火迸金星上九天， 
十二官街烟烘炯。 
日轮西下寒光白， 
上帝无言空脉脉。 
阴云晕气若重围， 
宦者流星如血色。 
紫气渐随帝座移， 
妖光暗射台星拆。 
家家流血如泉涌， 
处处冤声声动地。 
舞伎歌姬尽暗捐， 
婴儿稚女皆生弃。 
东邻有女眉新画， 
倾国倾城不知价。 
长戈拥得上戎车， 
回首香闺泪盈把。 
旋抽金线学缝旗， 
才上雕鞍教走马。 
有时马上见良人， 
不敢回眸空泪下。 
西邻有女真仙子， 
一寸横波剪秋水。 
妆成只对镜中春， 
年幼不知门外事。 
一夫跳跃上金阶， 
斜袒半肩欲相耻。 
牵衣不肯出朱门， 
红粉香脂刀下死。 
南邻有女不记姓， 
昨日良媒纳新聘。 
玻璃阶上不闻声， 
翡翠帘前空见影。 
忽看庭际刀刃鸣， 
身首支离在俄顷。 
仰天掩面哭一声， 
女弟女兄同入井。 
北邻少妇行相促， 
旋解云环拭眉绿。 
已闻击托坏高门， 
不觉攀援上重屋。 
须臾四面火光来， 
欲下回梯梯又摧。 
烟中大叫犹求救， 
梁上悬尸已作灰。 
妾身幸得全刀锯， 
不敢踟蹰久回顾。 
旋梳蝉髩逐军行， 
强展蛾眉出门去。 
旧里从兹不得归， 
六亲自此无寻处。 
一从陷贼经三载， 
终日惊忧心胆碎。 
夜卧千重剑戟围， 
朝餐一味人肝脍。 
鸳帏纵入岂成欢， 
宝货虽多非所爱。 
蓬头面垢眉犹赤， 
几转横波看不得。 
衣裳颠倒语言异， 
面上夸功雕作字。 
柏台多半是狐精， 
兰省诸郎皆鼠魅。 
还将短发戴华簪， 
不脱朝衣缠绣被。 
翻持象笏作三公， 
倒佩金鱼为两史。 
朝闻奏对入朝堂， 
暮见喧呼来酒市。 
一朝五鼓人惊起， 
叫啸喧呼如窃议。 
夜来探马入皇城， 
昨日官军收赤水。 
赤水去城一百里， 
朝若来兮暮应至。 
凶徒马上暗吞声， 
女伴闺中潜色喜。 
皆言冤愤此时销， 
必谓妖徒今日死。 
逡巡走马传声急， 
又道军前全阵入。 
大彭小彭相顾忧， 
二郎四郎抱鞍泣。 
汛汛数日无消息， 
必谓军前已衔璧。 
簸旗掉枪却来归， 
又道官军悉败绩。 
四面从兹多厄束， 
一斗黄金一斗粟。 
尚让厨中食木皮， 
黄巢机上刲人肉。 
东南断绝无粮道， 
沟壑渐平人渐少。 
六军门外倚僵尸， 
七架营中填饿殍。 
长安寂寂今何有， 
废市荒街麦苗秀。 
采樵斫尽杏园花， 
修寨诛残御沟柳。 
华轩绣縠皆销散， 
甲第朱门无一半。 
含元殿上狐兔行， 
花萼楼前荆棘满。 
昔时繁盛皆埋没， 
举目凄凉无故物。 
内库烧为锦绣灰， 
天街踏尽公卿骨。 
来时晓出城东陌， 
城外风烟如塞色。 
路旁时见游奕军， 
坡下寂无迎送客。 
霸陵东望人烟绝， 
树锁骊山金翠灭。 
大道俱成棘子林， 
行人夜宿墙匡月。 
明朝晓至三峰路， 
百万人家无一户。 
破落田园但有蒿， 
摧残竹树皆无主。 
路旁试问金天神， 
金天无语愁于人。 
庙前古柏有残枿， 
殿上金罏生暗尘。 
一从狂寇陷中国， 
天地晦明风雨黑。 
暗前神水呪不成， 
壁上阴兵驱不得。 
间日徒歆奠飨恩， 
危时不助神通力。 
我今愧恧拙为神， 
且向山中深避匿。 
寰中箫管不曾闻， 
筵上牺牲无处觅。 
旋教魔鬼傍乡村， 
诛剥生灵过朝夕。 
妾闻此语愁更愁， 
天遣时灾非自由。 
神在山中犹避难， 
何须责望东诸侯。 
前年又出杨震关， 
举头云际见荆山。 
如从地府到人间， 
顿觉时清天地闲。 
陕州主帅忠且贞， 
不动干戈唯守城。 
蒲津主帅能戢兵， 
千里晏然无戈声。 
朝携宝货无人问， 
暮插金钗唯独行。 
明朝又过新安东， 
路上乞浆逢一翁。 
苍苍面带苔藓色， 
隐隐身藏蓬荻中。 
问翁本是何乡曲， 
底事寒天霜露宿。 
老翁暂起欲陈词， 
却坐支颐仰天哭。 
乡园本贯东畿县， 
岁岁耕桑临近甸。 
岁种良田二百廛， 
年输户税三十万。 
小姑惯织褐絁袍， 
中妇能炊红黍饭。 
千间仓兮万斯箱， 
黄巢过后犹残半。 
自从洛下屯师旅， 
日夜巡兵入村坞。 
匣中秋水拔青蛇， 
旗上高风吹白虎。 
入门下马苦旋风， 
罄室倾囊如卷土。 
家财既尽骨肉离， 
今日残年一身苦。 
一身苦兮何足嗟， 
山中更有千万家。 
朝饥山草寻蓬子， 
夜宿霜中卧荻花。 
妾闻此老伤心语， 
竟日阑干泪如雨。 
出门唯见乱枭鸣， 
更欲东奔何处所。 
仍闻汴路舟车绝， 
又道彭门自相杀。 
野色徒销战士魂， 
河津半是冤人血。 
适闻有客金陵至， 
见说江南风景异。 
自从大寇犯中原， 
戎马不曾生四鄙。 
诛锄窃盗若神功， 
惠爱生灵如赤子。 
城壕固护教金汤， 
赋税如云送军垒。 
奈何四海尽滔滔， 
湛然一镜平如坻。 
避难徒为阙下人， 
怀安却羡江南鬼。 
愿君举棹东复东， 
咏此长歌献相公。
